{"id": "47970d6e-a9e8-4eba-b589-35dc3158d5b3", "meta_dataset": "", "meta_language": "Italian", "meta_label": "Group 2", "meta_title": "Covid, specializzanda del Policlinico di Bari: \u00abHo vaccinato il mio pap\u00e0, paziente fragile\u00bb", "url": "https://www.lagazzettadelmezzogiorno.it/news/covid-news-h-24/1299297/covid-specializzanda-del-policlinico-di-bari-ho-vaccinato-il-mio-papa-paziente-fragile.html", "text": "BARI - \u00abMi ha fatto piacere vaccinare mio padre, \u00e8 stato un bel regalo per me\u00bb. Giulia \u00e8 una specializzanda al secondo anno di igiene e da gennaio come i suoi colleghi \u00e8 impegnata nel centro di vaccinazione del Policlinico che sta effettuando le somministrazioni di vaccini ai pazienti fragili. Un mese fa suo padre ha scoperto di avere una neoplasia attiva.\n\n\u00abTemiamo pi\u00f9 questo - dice la specializzanda - che gli effetti della vaccinazione o possibili problemi con il ciclo di cure a cui \u00e8 sottoposto. Vaccinarsi \u00e8 importante. Occorre che lo facciano tutti\u00bb.\n\nProprio durante queste giornate dedicate ai pazienti fragili, la dottoressa si \u00e8 confrontata con altre storie simili a quella della sua famiglia: \u00abCi siamo fatti forza a vicenda\u00bb. Oggi al Policlinico sono aperti 50 ambulatori per la somministrazione delle seconde dosi a 1240 pazienti affetti da malattie rare oculistiche, patologie neurologiche, cirrosi epatica e altre malattie rare di competenza internistica."}