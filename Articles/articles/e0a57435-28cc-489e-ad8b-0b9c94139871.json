{"id": "e0a57435-28cc-489e-ad8b-0b9c94139871", "meta_dataset": "", "meta_language": "Italian", "meta_label": "Group 1", "meta_title": "Liceali sardi a casa fino a febbraio, elementari e medie in aula domani", "url": "https://www.unionesarda.it/news-sardegna/cagliari/liceali-sardi-a-casa-fino-a-febbraio-elementari-e-medie-in-aula-domani-n1xh89tm", "text": "Manca ancora l'ordinanza di Solinas, ma \u00e8 un dettaglio. La decisione \u00e8 presa, gli studenti delle scuole superiori sarde torneranno in aula il primo febbraio, ma lo far\u00e0 soltanto uno studente su due.\n\nRegioni in ordine sparso sulle scuole. Dopo il tira e molla il governo ha deciso di tornare alle lezioni in presenza per il 50% degli studenti delle superiori l'11 gennaio, ma diverse Regioni hanno posticipato il rientro, Sardegna inclusa.\n\nSi continua con la didattica a distanza, hanno deciso ieri nel Comitato operativo della Regione cui hanno partecipato Solinas, gli assessori Nieddu, Biancareddu, Todde e Lampis, i quattro prefetti sardi e il direttore dell'Ufficio scolastico regionale Francesco Feliziani.\n\nAlunni di materne, elementari e medie tornano in classe da domani, senza alcuna limitazione.\n\n\"Ancora non c'\u00e8 un calo sensibile della curva dei contagi, il rischio \u00e8 troppo alto. Il dipartimento di prevenzione \u00e8 impegnato nella campagna di screening e in quella vaccinale, ma lo sarebbe sempre di pi\u00f9 in caso di risalita della curva a causa della riapertura delle scuole\", osserva l'assessore alla Sanit\u00e0 Mario Nieddu.\n\nLa Azzolina sul ritorno in classe ha fatto una battaglia tutta interna al governo, e l'ha vinta. \"Se devono restare chiuse le scuole chiudano anche le altre attivit\u00e0\", cos\u00ec il ministro attacca le Regioni che hanno rinviato il rientro in presenza.\n\nIn Piemonte si torna il 18, in Veneto e Friuli il primo febbraio come nell'Isola, la Campania aspetta il 18 per decidere."}