{"id": "e8241b44-99dd-4ffa-8dc9-41378bbbfd93", "meta_dataset": "", "meta_language": "Italian", "meta_label": "Group 1", "meta_title": "La variante delta \u00e8 stimata al 22,7% in Italia", "url": "https://www.ilsole24ore.com/art/non-si-ferma-corsa-variante-delta-italia-30percento-AEDjXGV", "text": "Venerd\u00ec l\u2019Istituto Superiore di Sanit\u00e0 ha pubblicato un nuovo rapporto con i risultati delle indagini sulla prevalenza delle varianti del coronavirus in Italia: basandosi su un campione di 736 sequenziamenti, la stima \u00e8 che la variante delta riguardi il 22,7 per cento dei casi di positivit\u00e0 rilevati, mentre quella alfa (conosciuta in precedenza come \u201cvariante inglese\u201d) \u00e8 scesa al 57,8 per cento, dopo che nella precedente rilevazione si era attestata quasi al 90 per cento. L\u2019indagine dell\u2019ISS non ha rilevato casi di variante beta (identificata per la prima volta in Sudafrica), mentre per quella gamma (conosciuta anche come \u201cvariante brasiliana\u201d) \u00e8 stata attestata una diffusione all\u201911,8 per cento.\n\nNell\u2019ultima rilevazione, che risaliva a met\u00e0 maggio, la variante delta era stata stimata all\u20191,1 per cento: nonostante l\u2019indagine riguardi un numero di campioni relativamente piccolo, e potenzialmente influenzato dalla presenza di focolai in cui viene identificata una variante e di conseguenza indagati in modo pi\u00f9 esteso, sembra chiaro che si stia diffondendo anche in Italia, come succede in molti altri paesi del mondo.\n\nI dati raccolti dall\u2019ISS riguardano campioni che risalgono al 22 giugno, e aggiornano la rilevazione di met\u00e0 maggio. Sono il risultato di un\u2019indagine rapida incentivata dal ministero della Salute con un\u2019apposita circolare, dopo che a lungo gli sforzi per sequenziare i campioni di materiale virale raccolti nella popolazione al fine di identificare le varianti prevalenti erano stati insufficienti. Con l\u2019avanzare della campagna vaccinale, che oggi \u00e8 arrivata a coprire con almeno una dose oltre met\u00e0 della popolazione, capire quali varianti del coronavirus siano in circolazione in Italia \u00e8 diventato infatti molto importante per monitorare la situazione sanitaria e cercare di prevederne l\u2019evoluzione.\n\nLa diffusione della variante delta un po\u2019 ovunque nel mondo \u00e8 considerata la principale preoccupazione in questa fase della pandemia: in particolare nel Regno Unito, dove nonostante lo stato molto avanzato della campagna vaccinale i casi di contagio da coronavirus sono tornati a salire, proprio per la diffusione della variante delta (ora al 90 per cento) in particolare tra la popolazione pi\u00f9 giovane e non ancora vaccinata. Non \u00e8 un caso se, nonostante i contagi siano in rapidissima crescita e attualmente sopra ai 20mila al giorno (come a inizio febbraio), i decessi si mantengano molto bassi, sotto ai 20 al giorno (a inizio febbraio erano oltre 900).\n\nA riportare l\u2019infezione sono infatti prevalentemente persone con meno rischi di sviluppare forme gravi della COVID-19, gli stessi segmenti di popolazione \u2013 giovani e bambini \u2013 in cui in percentuale ci sono meno vaccinati. Ma la circolazione della variante delta \u00e8 un problema anche se non causa immediatamente molti decessi e ricoveri, motivo per cui in queste settimane si sono rinnovati gli appelli per convincere a vaccinarsi anche le persone che finora hanno scelto di non farlo.\n\nI dati preliminari raccolti in tutto il mondo dicono che i vaccini finora autorizzati e pi\u00f9 impiegati \u2013 quelli di Pfizer-BioNTech, Moderna e AstraZeneca \u2013 forniscono una buona protezione anche contro la variante delta, a patto di avere completato il ciclo vaccinale. Una sola dose del vaccino \u00e8 infatti meno efficace rispetto alla protezione offerta contro le prime versioni del coronavirus, emerse tra la fine del 2019 e i primi mesi del 2020. Per questo autorit\u00e0 sanitarie ed esperti stanno raccomandando di accelerare le somministrazioni delle seconde dosi.\n\nStando ai dati finora raccolti in diversi paesi, sembra che la variante delta sia particolarmente contagiosa mentre non \u00e8 chiaro se causi con maggiore frequenza i sintomi pi\u00f9 gravi della COVID-19. Oltre a essere protetta meglio, in ogni caso, una popolazione con un alto numero di completamente vaccinati riduce sensibilmente la circolazione del coronavirus e di conseguenza il rischio che emergano nuove varianti, che potrebbero portare il virus a sviluppare una maggiore resistenza nei confronti dei vaccini."}