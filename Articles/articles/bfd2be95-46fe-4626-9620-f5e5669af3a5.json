{"id": "bfd2be95-46fe-4626-9620-f5e5669af3a5", "meta_title": "L\u2019approccio di Draghi alla campagna sui vaccini", "url": "https://www.ilpost.it/2021/03/08/approccio-draghi-vaccini/", "text": "Il presidente del Consiglio Mario Draghi, al governo da meno di un mese, sta cambiando in maniera consistente l\u2019approccio dell\u2019Italia alla campagna di vaccinazioni contro il coronavirus: ha preso alcune decisioni di notevole impatto internazionale, ha cambiato quasi per intero i vertici del team che si occupa della campagna vaccinale e sta lavorando a una riconfigurazione piuttosto estesa del piano per le somministrazioni dei vaccini. Come ha scritto il Financial Times, Draghi sta cominciando a \u00ablasciare il segno\u00bb sulla questione.\n\nL\u2019approccio di Draghi \u00e8 stato definito \u201cpragmatico\u201d da molti osservatori: l\u2019idea di base \u00e8 quella di usare tutte le risorse a disposizione per massimizzare la somministrazione di nuove dosi, e al tempo stesso di usare maggiore fermezza a livello internazionale. Per ora l\u2019Italia, in termini di vaccinazioni fatte in rapporto alla popolazione, \u00e8 poco sotto alla media dell\u2019Unione Europea.\n\nLa decisione sicuramente pi\u00f9 discussa, che tuttavia Draghi non ha commentato di persona, \u00e8 stata presa la settimana scorsa, quando l\u2019Italia ha bloccato l\u2019esportazione di circa 250 mila dosi del vaccino di AstraZeneca destinate all\u2019Australia. La decisione \u00e8 stata in un certo senso una sorpresa soprattutto per la sua rapidit\u00e0: l\u2019Italia \u00e8 stata il primo paese dell\u2019Unione Europea a usare il meccanismo legale approvato a fine gennaio che consente il blocco delle esportazioni, e questo atto piuttosto deciso da parte di Draghi ha creato un certo scompiglio a livello internazionale: altri governi dell\u2019Unione stanno pensando di attivare nuovi loro blocchi delle esportazioni, mentre alcuni paesi si sono preoccupati e hanno indicato il blocco come un brutto precedente (si \u00e8 allarmato soprattutto il Regno Unito; il governo dell\u2019Australia, dove le conseguenze della pandemia sono state molto meno gravi, \u00e8 stato paradossalmente pi\u00f9 comprensivo).\n\nIl blocco delle esportazioni, comunque, \u00e8 stato messo in atto con l\u2019approvazione e il sostegno dell\u2019Unione Europea, anche se alcuni esponenti politici l\u2019hanno definito come un atto di \u201csovranismo vaccinale\u201d.\n\nPer potenziare il piano vaccinale italiano, Draghi finora si \u00e8 mosso in due direzioni: ha rinnovato completamente i vertici degli organismi che gestiscono la campagna e sta cercando, per quanto possibile, di centralizzare le operazioni di somministrazione, che sono in gran parte gestite dalle Regioni, con risultati non sempre soddisfacenti.\n\nLe due figure principali del nuovo piano sono Francesco Paolo Figliuolo, il commissario straordinario all\u2019emergenza che ha sostituito Domenico Arcuri, e Fabrizio Curcio, il nuovo capo della Protezione civile, entrambi nominati tra la fine di febbraio e l\u2019inizio di marzo.\n\nFigliuolo e Curcio stanno ancora completando il passaggio di consegne e hanno partecipato alle prime riunioni con il governo, i ministri e i rappresentanti delle Regioni soltanto alla fine della settimana scorsa. Figliuolo, che \u00e8 un militare esperto di logistica, dovrebbe occuparsi soprattutto di potenziare la distribuzione delle dosi, migliorando in particolare la distribuzione nell\u2019\u201cultimo miglio\u201d, termine con cui si intende la consegna al fruitore ultimo di un prodotto (in questo caso il cittadino che deve vaccinarsi).\n\nSecondo quanto riportato dai giornali italiani, uno degli obiettivi sarebbe quello di riconfigurare parte dei \u201cdrive through\u201d attualmente usati per i test in luoghi per la somministrazione dei vaccini. I \u201cdrive through\u201d attivi sono attualmente 143 ma la Difesa, che li gestisce, dovrebbe arrivare ad aprirne 200. Per ora soltanto una di queste strutture \u00e8 utilizzata per la campagna vaccinale: quella della caserma Loris Annibaldi, nella periferia ovest di Milano, dove sono gi\u00e0 in corso le vaccinazioni. Si parla (ma si tratta per ora di ipotesi non confermate) di convertire in centri per la vaccinazione ulteriori strutture come le caserme e le palestre, e perfino di avviare campagne vaccinali all\u2019interno delle aziende.\n\nDomenica, parlando alla trasmissione \u201cMezz\u2019ora in pi\u00f9\u201d su Rai3, il ministro della Salute Roberto Speranza ha detto che entro la fine dell\u2019estate tutti gli italiani che lo vorranno potranno essere vaccinati. Non \u00e8 chiaro per ora quale sia l\u2019obiettivo giornaliero di dosi somministrate: Giovanni Rezza, direttore generale della Prevenzione al ministero della Salute, ha detto qualche giorno fa che bisognerebbe poter arrivare a vaccinare almeno 300 mila persone al giorno. Altre stime pubblicate dai giornali parlano del doppio.\n\nIl governo ha inoltre annunciato importanti investimenti per favorire la produzione di vaccini contro il coronavirus sul territorio nazionale. Il ministro per lo Sviluppo economico, Giancarlo Giorgetti, ha annunciato che in un prossimo decreto saranno stanziati \u00ab4\u2013500 milioni di euro\u00bb per la creazione di un polo italiano che si occupi della produzione di vaccini e di biotecnologie. Gli sforzi per la produzione di vaccini in Italia, che riguardano anche l\u2019utilizzo di imprese esistenti, sono comunque di medio-lungo periodo. L\u2019operazione di trasferimento tecnologico \u00e8 tecnicamente complessa, e potrebbero volerci non meno di sei mesi prima di poter ottenere qualche risultato."}