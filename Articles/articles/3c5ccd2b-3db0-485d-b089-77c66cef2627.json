{"id": "3c5ccd2b-3db0-485d-b089-77c66cef2627", "meta_title": "VICINO ALLA CONDUZIONE DI SANREMO 2022 - PAOLA ANSUINI SOTTO ATTACCO: TUTTI VOGLIONO MARIO DRAGHI IN TV - PIERSILVIO BERLUSCONI DELUSO DA ALESSIA MARCUZZI PER L'ADDIO A MEDIASET (E CASCHETTO SI RITROVA SENZA ARTISTI NEL \"BISCIONE\") - MARIO GIORDANO VITTIMA DI SCHERZI A PARTE - IL NO DELLA ORLANDO AL \"GF VIP\" AGITA ADIANA VOLPE - SONIA BRUGANELLI VA IN TV MA NON C'E' LO ZAMPINO DI PRESTA - CLIMA TESISSIMO TRA UN GIORNALISTA, AMATO A DESTRA, E UN NOTO DIRETTORE.", "url": "https://www.dagospia.com/rubrica-2/media_e_tv/lume-candela-amadeus-piu-39-vicino-conduzione-sanremo-2022-275857.htm", "text": "ANSUINI SOTTO ATTACCO: TUTTI VOGLIONO MARIO DRAGHI IN TV\n\nPaola Ansuini, portavoce del premier Draghi, continua a ricevere richieste di interviste da quotidiani e programmi televisivi. Alcuni volti di punta provano a giocare d'anticipo in vista della prossima stagione con la speranza del colpo: la prima intervista in studio in esclusiva del presidente del Consiglio. Ma la linea per ora non \u00e8 cambiata e la Ansuini ripete il copione all'infinito: no, grazie.\n\n \n\nSANREMO 2022 E AMADEUS, SI VA VERSO IL SI'. ECCO I MOTIVI\n\nChi condurr\u00e0 e organizzer\u00e0 Sanremo 2022? L'ipotesi Amadeus Ter continua a rafforzarsi con il passare dei giorni. A Viale Mazzini sono molti a spingere per il tris: un pressing fortissimo da RaiPubblicit\u00e0 (che grazie a Sanremo 2021 ha incassato 40 milioni di euro), dal direttore di Rai1 Stefano Coletta e dal mondo musicale. Due punti saranno da chiarire nelle prossime settimane: il contratto di Amadeus, ora in scadenza, e gli incontri con i nuovi vertici per la fumata bianca. L'annuncio arriver\u00e0 a fine luglio?\n\n \n\nMARCUZZI-GATE: LA DELUSIONE DI PIERSILVIO, LA PROPOSTA DI LA7 E CASCHETTO...\n\n1) A Cologno Monzese gira voce che Piersilvio Berlusconi, al netto di tutte le voci e frasi di rito, non avrebbe gradito le modalit\u00e0 scelte da Alessia Marcuzzi per salutare Mediaset dopo 25 anni. In primis una forte critica alla scelta di comunicazione e in secundis la convinzione di una soluzione possibile tra le parti per un nuovo prime time nel 2022. Prime time, va precisato, non ancora offerto al momento delle trattative: sul tavolo in queste settimane solo Scene da un matrimonio (dopo il no a Scherzi a Parte), che precedentemente era stato proposto a Lorella Cuccarini.\n\n \n\n2) Questa pubblicazione nei giorni scorsi ha rivelato di un pranzo di lavoro Al Bolognese a Roma tra Urbano Cairo, il direttore di La7 Andrea Salerno e il potente manager Beppe Caschetto. Gira voce che durante quel pranzo si sia discusso proprio di Alessia Marcuzzi con tanto di proposta ufficiale da parte di La7. Offerta pare gi\u00e0 declinata.\n\n \n\n3) L'uscita di Alessia Marcuzzi da Mediaset regala anche una difficolt\u00e0 extra al suo manager Caschetto che si ritrova di fatto senza artisti della sua agenzia a Cologno Monzese, unica eccezione la presenza di Sabrina Ferilli a Tu si que vales.\n\n\n\nMARIO GIORDANO VITTIMA DI SCHERZI A PARTE\n\nIn autunno debutter\u00e0 su Canale 5 la nuova edizione di Scherzi a parte con la conduzione di Enrico Papi, in onda la domenica sera al posto di Live-Non \u00e8 la D'Urso. Tra le vittime eccellenti anche Mario Giordano, cosa avranno combinato all'eccentrico conduttore di Fuori dal Coro?\n\n \n\nLA TALPA MANDA IN PENSIONE L'ISOLA DEI FAMOSI?\n\nIl colpo a sorpresa ai palinsesti Mediaset? L'arrivo de La Talpa su Canale 5. Il reality, condotto nelle precedenti edizioni da Paola Perego, richiesta a gran voce sui social, \u00e8 stato invocato per anni in lungo e in largo. Finalmente torner\u00e0 in onda nel 2022, ufficialmente dopo L'Isola dei Famosi, in primavera inoltrata. In realt\u00e0 gira voce che l'arrivo del nuovo reality sia dovuto proprio alla debolezza de L'Isola dei Famosi che arranca da qualche stagione e che potrebbe, nonostante gli annunci e gli accordi, finire in soffitta prima del previsto.\n\n \n\nGRANDE FRATELLO, IL NO DELLA ORLANDO AGITA ADIANA VOLPE\n\nStefania Orlando in maniera furba e intelligente dopo la sbornia del Grande Fratello Vip ha scelto altre strade: ospitate a La Vita in Diretta e un ruolo da concorrente nello show di Rai1 Tale e Quale Show. E soprattutto ha detto no al ruolo di opinionista al Grande Fratello Vip, come ha confidato al settimanale Oggi. Una rivelazione che avrebbe agitato e non poco Adriana Volpe \"passata come seconda scelta\". La Orlando ha dovuto correggere il tiro sui social per calmare le acque?\n\n\nLADY BONOLIS VA IN TV MA IL CONTRATTO NON \u00c8 CURATO (DAL SUO SOCIO) PRESTA\n\nPer restare in tema opinionisti (svelati da questa pubblicazione), da segnalare che il contratto di Sonia Bruganelli, famosa in quanto Lady Bonolis, non sarebbe stato curato dall'Arcobaleno Tre di Lucio Presta. D'altronde lei stessa sui social aveva sottolineato di non far parte di nessuna agenzia ma proprio Arcobaleno Tre figura tra i soci della sua societ\u00e0 Sdl 2005. Chi entrer\u00e0 nella casa pi\u00f9 spiata d'Italia? Tra i nomi gi\u00e0 circolati trovano conferme le presenze di Katia Ricciarelli e Anna Lou Castoldi (anticipati da Oggi) e Manuel Bortuzzo (svelato da questa pubblicazione). A differenza di quanto circolato non dovrebbe entrare nella casa nuovamente Pamela Prati.\n\n \n\nDEDICATO, L'EGO DELLA AUTIERI E L'AGITAZIONE DIETRO LE QUINTE\n\nDietro le quinte di Dedicato, il nuovo programma condotto da Serena Autieri, il clima sarebbe poco rilassato. Non tanto per la pioggia di critiche social ma per l'ego incontenibile della padrona di casa che gestirebbe in tutto e per tutto la trasmissione, affidandosi solamente ai consigli di suo marito, il manager Enrico Griselli. Pare che qualcuno abbia invitato la conduttrice ad atteggiamenti meno \"dursiani\", ascolter\u00e0 i consigli?\n\n \n\nINDOVINELLI\n\n1) La rampante signorina \u00e8 rimasta a mani vuote ma la sua esclusione potrebbe diventare un vero e proprio caso politico. Si lavora per soluzioni in extremis?\n\n \n\n2) Clima tesissimo tra un giornalista, amato a destra, e un noto direttore. Tutta colpa di un contratto non ancora firmato e di un taglio importante al suo compenso. Chi sono?"}