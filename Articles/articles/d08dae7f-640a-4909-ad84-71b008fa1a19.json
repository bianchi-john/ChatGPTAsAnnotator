{"id": "d08dae7f-640a-4909-ad84-71b008fa1a19", "meta_dataset": "", "meta_language": "Italian", "meta_label": "Group 1", "meta_title": "Raffaella Carr\u00e0, un\u2019icona nazionalpopolare che ha portato l\u2019Italia nel mondo. L\u2019omaggio della Meloni", "url": "https://www.secoloditalia.it/2021/07/raffaella-carra-unicona-nazionalpopolare-che-ha-portato-litalia-nel-mondo-lomaggio-della-meloni/", "text": "Un\u2019icona nazionalpopolare. Che ha impresso un segno indelebile nella rivoluzione del costume, non solo italiano. Con il primo scandaloso ombelico scoperto della storia della Tv. Era il 1971 quando Raffaella Carr\u00e0 insieme a Corrado apr\u00ec la nona edizione di Canzonissima con una mise audace che scandalizz\u00f2 e sedusse l\u2019Italia. E che per giorni e giorni riemp\u00ec le cronache nazionali.\n\nCarr\u00e0, Meloni: l\u2019Italia perde una donna straordinaria\n\u201cL\u2019Italia perde una donna dallo straordinario talento artistico e dalla contagiosa simpatia. Ciao Raffaella, non ti dimenticheremo\u201d. Cos\u00ec su Facebook Giorgia Meloni che affida ai social uno dei primi commenti alla notizia della morte della regina della televisione. Scomparsa a 78 anni nello stupore generale, perch\u00e9 nessuno era a conoscenza della sua malattia. Per Fabio Rampelli \u00e8 difficile raccontare cosa abbia rappresentato Raffaella Carr\u00e0 nella storia italiana. \u201cIntrecciata com\u2019\u00e8 stata la sua vita pubblica alla storia del costume, della tv, della canzone. E anche all\u2019evoluzione dell\u2019immagine e del potere femminile. Ha sintetizzato l\u2019Italia migliore\u201d, dice il vicepresidente della Camera. \u201cCon la sua tenacia, la sua simpatia, la sua trascinante umanit\u00e0. La sua professionalit\u00e0 da certosino. Tutte qualit\u00e0 che la rendevano inarrivabile e al contempo vicinissima. Ci mancher\u00e0 la sua presenza, ma il suo sorriso no. Ce lo abbiamo stampato nel cuore\u201d.\n\nBaudo: non sono mai riuscito a fare un programma con lei\nIl mondo dello spettacolo \u00e8 a lutto. Pippo Baudo ricorda Raffaella Carr\u00e0 come un\u2019artista eccezionale, un\u2019autodidatta straordinaria. \u201cIo la conosco dagli inizi della sua carriera \u2013 dice quasi tra le lacrime \u2013 non sono riuscito mai a fare un programma con lei, era l\u2019unico rimprovero che le facevo sempre, \u00e8 il mio grandissimo rimpianto\u201d. Tanti i ricordi. \u201cQuando fece coppia con Mina, c\u2019era un\u2019asimmetria notevole tra le due, perch\u00e9 Mina \u00e8 pi\u00f9 alta di lei, eppure lei annullava questa asimmetria. E poi, \u00e8 una delle poche soubrette italiane, forse l\u2019unica. Che ha avuto successo nei paesi ispanici\u201d. Il suo segreto? La semplicit\u00e0. \u201cEra la bella \u2018burdela\u2019 romagnola, la guappa, aveva una voce forte che faceva impazzire tutti. Il suo modo di essere faceva pensare ad ogni ragazza di poter diventare Raffaella Carr\u00e0, invece non era vero. Ci voleva solo il suo talento per essere Raffaella Carr\u00e0\u201d.\n\nArbore: era il simbolo della belle \u00e9poque della televisione\nRenzo Arbore si dice addoloratissimo. \u201cEra un simbolo, il simbolo della pi\u00f9 bella televisione del mondo, quella della Rai. Con lei su chiude il sipario su quel tipo di bella televisione educativa. Istruttiva, elegante, allegra, semplice ma musicale. Gli storici credo che con Raffaella parleranno della fine di quella che \u00e8 stata la bella \u00e9poque della televisione\u201d.\n\nPaganini: ha portato l\u2019Italia nel mondo come la Fracci\n\u201cRaffaella Carr\u00e0 \u00e8 stata una vera show girl, la prima, una delle pi\u00f9 grandi. Ha portato l\u2019Italia nel mondo come Carla Fracci. Artiste insuperabili\u201d. Cos\u00ec l\u2019\u00e9toile Raffaele Paganini che la definisCe una presenza carismatica. \u201cAveva un talento naturale, si muoveva in maniera spettacolare, sicuramente grazie anche agli anni trascorsi all\u2019Accademia Nazionale di Danza. La sua era televisione delicata, elegante\u201d. Paganini ricorda un tip tap su un tavolo ballato con Raffa a Pronto Raffaella? \u201cIo che all\u2019Opera ero avvezzo a cigni, laghi e principi\u201d.\n\nMogol: la ricordo sorridente e allegra\n\u201cLa ricordo sorridente ed allegra, la ricordo che comunicava allegria, simpatia. I suoi spettacoli erano allegri, lei era sorridente, gioiosa e bella\u201d. Cos\u00ec Mogol, apprendendo con \u201cvero dispiacere\u201d la notizia della morte improvvisa della Raffa nazionale. Per Antonella Clerici \u00e8 un talento da guardare con ammirazione e rispetto. Una Stella vera. \u201d Avrei voluto dirle tante cose ma non ho mai osato\u2026 Buon viaggio Raffaella\u201d. Per Al Bano sar\u00e0 sempre la numero uno.\n\nMalgioglio: Piango un\u2019amica meravigliosa\u201d\n\u201cSono addolorato e piango una amica meravigliosa. Artista meravigliosa\u201d, cos\u00ec su Twitter Cristiano Malgioglio. \u201cOggi ho il cuore a pezzi. Riposa in pace e non ti dimenticher\u00f2 mai\u2026 mia adorata #raffaellacarra. Che triste la vita\u201d. Sconvolto per la scomparsa di Raffaella anche Massimo Liofredi, gi\u00e0 direttore di Rai 2 e Rai Ragazzi. \u201cSe ne va una grande artista internazionale e una straordinaria compagna di lavoro\u201d.\n\n\u201cBallo ballo ballo da capogiro, ballo ballo ballo senza respiro\u2026. e intanto piango. Ciao Raffa, ci vediamo in barca\u201d. Sono le parole toccanti con cui il manager Lucio Presta sceglie di ricordare sui social Raffaella Carr\u00e0.\n\nThe Guardian: ha insegnato all\u2019Europa la gioia del sesso\nUn successo internazionale strepitoso. Nel 2020 The Guardian la defin\u00ec la \u201cpop star italiana che ha insegnato all\u2019Europa la gioia del sesso\u201c. Cos\u00ec si intitolava un lungo omaggio che il quotidiano inglese ha dedicato alla diva italiana in occasione della presentazione di Explota Explota, commedia musicale sulle note dei grandi successi di Raffaella Carr\u00e0."}