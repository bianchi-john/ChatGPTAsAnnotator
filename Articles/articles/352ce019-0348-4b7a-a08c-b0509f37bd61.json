{"id": "352ce019-0348-4b7a-a08c-b0509f37bd61", "meta_dataset": "", "meta_language": "Italian", "meta_label": "Group 1", "meta_title": "Ecco il nuovo piano della mobilit\u00e0 ciclistica: dall\u2019Adriatico ai monti carnici 1300 chilometri su due ruote", "url": "https://ilpiccolo.gelocal.it/trieste/cronaca/2021/05/13/news/ecco-il-nuovo-piano-della-mobilita-ciclistica-dall-adriatico-ai-monti-carnici-1300-chilometri-su-due-ruote-1.40266864", "text": "TRIESTE La richiesta statale \u00e8 contenuta all\u2019articolo 5 della legge 2 del 2018: le Regioni predispongano un loro Piano della mobilit\u00e0 ciclistica. Il Friuli Venezia Giulia, \u00abprimo in Italia\u00bb, fa sapere Graziano Pizzimenti, ha recepito quell\u2019indicazione nell\u2019ultima seduta di giunta, \u00abdopo un lavoro di ricerca di un paio d\u2019anni, con l'analisi e la raccolta di dati sviluppata anche nelle realt\u00e0 locali per monitorare innanzitutto l'esistente\u00bb. A Udine, in conferenza stampa, l'assessore a Infrastrutture e Territorio presenta un corposo documento di 207 pagine, fotografia di una rete di 1.300 chilometri percorribili, \u00abdi cui 600 gi\u00e0 realizzati\u00bb. Il resto? \u00abTutto dipender\u00e0 dalle risorse, ma la certezza \u00e8 che la Regione assegna una grande importanza all'utilizzo della bicicletta, considerata non soltanto per scopi turistici o sportivi, ma anche come strumento destinato a contribuire alla risoluzione dei problemi degli spostamenti, per esempio tra casa e lavoro e casa e scuola\u00bb.\n\nLa novit\u00e0 del Piano \u00e8 proprio la fotografia a 360 gradi: \u00abNessuna Regione ha in mano un simile strumento programmatorio, che traccia le basi strutturali delle ciclovie\u00bb. Quelle individuate sono dieci, ricorda l\u2019assessore: Alpe Adria, mare Adriatico, pedemontana e del Collio, pianura e del Natisone, Isonzo, Tagliamento, Livenza, montagna carnica, bassa pianura pordenonese, Noncello-mare. Oltre ai percorsi, il Piano individua anche i centri di interscambio o partenza per l'intermodalit\u00e0 o semplicemente per passare dall'automobile o altro mezzo di trasporto alle ciclabili e indica inoltre i principali tracciati di raccordo a livello locale. L\u2019obiettivo \u00e8 non solo quello della mobilit\u00e0 interna, ma anche di un collegamento con le altre regioni e i paesi confinanti, sia via terra che grazie all'intermodalit\u00e0 e ai servizi gi\u00e0 attivi da Lignano a Marano, da Grado e Trieste di trasporto delle due ruote sui treni, sui pullman di linea e sulle motonavi.\n\nLe opere in agenda? Pizzimenti cita la Trieste-Venezia, \u00abin fase di progettazione preliminare\u00bb, con il Fvg che ha ottenuto di fare da capofila di un progetto nazionale che viaggia dal capoluogo a Lignano, prosegue per la Bassa friulana direzione Veneto e che si sovrappone alla regionale Adria-Bike e alla EuroVelo8 che collega la costa settentrionale del Mediterraneo da Cadice ad Atene. Ma l\u2019assessore ricorda anche \u00abi 21 chilometri da Pinzano a Casarsa lungo l\u2019ex ferrovia e i 9 km da Palmanova a San Giorgio\u00bb. Si proseguir\u00e0 ora l'iter burocratico per l'approvazione definitiva del Piano, ma per concretizzarne i contenuti \u00abcontinueremo con gli incontri sul territorio con le amministrazioni locali perch\u00e9 vogliamo valutare anche altri nuovi eventuali tracciati. L'attenzione, pure degli imprenditori, \u00e8 orientata per esempio sullo sviluppo della mobilit\u00e0 ciclistica nelle aree dei consorzi industriali, per trasferire parte del pendolarismo dalle quattro alle due ruote\u00bb.\n\nDal Pd arriva per\u00f2 un comunicato di critiche. Il consigliere regionale Nicola Conficoni parla di \u00abPiano in ritardo di due anni: prendiamo atto per l'ennesima volta\n\nche annunci e narrazioni di primati viaggiano a una velocit\u00e0 decisamente pi\u00f9 veloce dei fatti\u00bb. Sul tema, prosegue l\u2019esponente dem, \u00abaccanto alla lentezza della pianificazione, segnaliamo che non \u00e8 stato nemmeno riproposto il bonus biciclette per i privati ed \u00e8 pure stata bocciata la proposta, che abbiamo fatto oltre un anno fa, di rendere gratuito il trasporto delle biciclette su treno\u00bb."}