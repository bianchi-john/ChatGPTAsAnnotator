{"id": "ad1cb3b0-473a-4718-8ade-64333876aec6", "meta_title": "Chiara Gualzetti, l'assassino: \"Lei non moriva mai\"", "url": "https://www.ilrestodelcarlino.it/bologna/cronaca/chiara-gualzetti-assassino-1.6544413", "text": "Il 16enne ora al Pratello con l'accusa della premeditazione ha infierito sulla 15enne con calci e pugni con una \"ferocia inaudita\". Il gip: \"Potrebbe farlo ancora\". Le carte choc della confessione\n\nBologna, 1 luglio 2021 - \"Chiara non moriva mai\" cos\u00ec il suo assassino ha infierito su di lei con calci e pugni fino a che il suo cuore non ha smesso di battere. Il tutto con una \"ferocia e violenza inaudita\", impensabile per un giovane di appena 16 anni. Eccole le carte choc dell'orrore di Monteveglio, quelle sull'insensato omicidio della 15enne Chiara Gualzetti, trovata luned\u00ec morta a Monteveglio, in provincia di Bologna. Assassinata con almeno tre coltellate da un amico ora in stato di fermo al Pratello per omicidio premeditato. Lui, definito dal Gip del tribunale dei minori Luigi Martello \"capace di intedere e volere\" - con buona pace dei \"demoni\" che dice di sentire nella testa - ha cercato di depistare, di negare. Poi, dolo davanti all'evidenza delle prove, \u00e8 crollato. \n\nNon solo: il killer, dopo l'omicidio ha anche mandato messaggi vocali \"dal tenore inequivoco\" a un'altra amica \"cui raccontava quello che aveva commesso\". E' un ragazzo di appena 16 anni ma - sottolinea il Gip - senza scrupoli, senza freni inibitori e privo di ravvedimento. \n\nIl gip: \"Potrebbe uccidere ancora\"\n\nSecondo il gip Luigi Martello il 16enne pu\u00f2 uccidere ancora o procurarsi del male. Esiste il concreto pericolo di reiterazione del reato, ecco perch\u00e9 la convalida della misura chiesta dal pm dei minori Simone Purgato.\n\n\"Ha illuso e ingannato Chiara\" attirandola in trappola\n\nSecondo gli atti il giovane killer avrebbe \"illuso e ingannato\" Chiara attirandola in trappola e dandole appuntamento per un giro alle 9.30 di domenica mattina. Per poi colpirla alle spalle con una prima coltellata.\n\nL'orrore: \"Dovevo uccidere qualcuno...per stare in pace\"\n\n\"Dovevo uccidere qualcuno, era l'unico modo per farmi stare in pace\", le deliranti parole del ragazzo tormentato, come ha raccontato agli inquirenti, da tempo dal diavolo. Samael, una figura infernale. E qual \"qualcuno\" \u00e8 toccato a Chiara perch\u00e9 \"mi stava sempre addosso\". Domani l'autopsia sul corpo della ragazza, mentre per lui si avvicina una perizia psichiatrica."}