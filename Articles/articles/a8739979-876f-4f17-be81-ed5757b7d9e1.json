{"id": "a8739979-876f-4f17-be81-ed5757b7d9e1", "meta_title": "Disastro ambientale Ilva: i Riva condannati a oltre 20 anni. Tre anni e mezzo a Nichi Vendola", "url": "https://bari.repubblica.it/cronaca/2021/05/31/news/ilva_taranto_ambiente_svenduto_sentenza_riva_e_vendola-303551809/", "text": "La Corte d'Assise di Taranto ha condannato a 22 e 20 anni di reclusione Fabio e Nicola Riva, ex proprietari e amministratori dell'Ilva, al termine del processo sull'inquinamento ambientale prodotto dallo stabilimento siderurgico. Erano accusati di concorso in associazione per delinquere finalizzata al disastro ambientale, all'avvelenamento di sostanze alimentari, alla omissione dolosa di cautele sui luoghi di lavoro. La pubblica accusa aveva chiesto 28 anni per Fabio Riva e 25 anni per Nicola Riva. Tra i 47 imputati (44 persone e tre societ\u00e0) anche l\u2019ex governatore della Puglia Nichi Vendola, condannato a 3 anni e mezzo, e l\u2019ex presidente della Provincia di Taranto, Gianni Florido (3 anni).\n\nVendola \u00e8 accusato di concussione aggravata in concorso, in quanto, secondo la tesi degli inquirenti, avrebbe esercitato pressioni sull'allora direttore generale di Arpa Puglia, Giorgio Assennato, per far \"ammorbidire\" la posizione della stessa Agenzia nei confronti delle emissioni nocive prodotte dall'Ilva.\n\nLa Corte ha inflitto anche a 21 anni e 6 mesi di carcere l'ex responsabile delle relazione istituzionali Girolamo Archin\u00e0 e a 21 anni l'ex direttore dello stabilimento di Taranto Luigi Capogrosso.\n\nE' stata inoltre disposta la confisca degli impianti dell'area a caldo che furono sottoposti a sequestro il 26 luglio 2012 e delle tre societ\u00e0 Ilva spa, Riva fire e Riva Forni Elettrici.\n\nDura la reazione di Nichi Vendola alla sentenza: \"Mi ribello ad una giustizia che calpesta la verit\u00e0. E' come vivere in un mondo capovolto, dove chi ha operato per il bene di Taranto viene condannato senza l'ombra di una prova\u201d, ha dichiarato l\u2019ex governatore. Aggiungendo: \u201cUna mostruosit\u00e0 giuridica avallata da una giuria popolare colpisce noi, quelli che dai Riva non hanno preso mai un soldo, che hanno scoperchiato la fabbrica, che hanno imposto leggi all'avanguardia contro i veleni industriali. Appelleremo questa sentenza, anche perch\u00e9 essa rappresenta l'ennesima prova di una giustizia profondamente malata\", ha concluso."}