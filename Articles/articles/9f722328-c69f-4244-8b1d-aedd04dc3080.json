{"id": "9f722328-c69f-4244-8b1d-aedd04dc3080", "meta_dataset": "", "meta_language": "Italian", "meta_label": "Group 1", "meta_title": "E poi la sanit\u00e0 calabrese \u00e8 in rosso\u2026 Doppi pagamenti all\u2019asp di Reggio per oltre 4 milioni. Indaga la procura", "url": "https://www.lanuovapadania.it/tag/doppi-pagamenti/", "text": "Una duplicazione dei pagamenti, per un totale di oltre 4 milioni di euro, effettuati dall\u2019Azienda Sanitaria Provinciale di Reggio Calabria a favore di uno studio radiologico privato attivo nel settore dell\u2019erogazione di prestazioni diagnostiche ai pazienti in convenzione con il Servizio Sanitario Nazionale. Ruota attorno a questo impianto accusatorio l\u2019inchiesta che ha portato al sequestro preventivo di beni immobili e immobili per oltre 4 milioni nei confronti dell\u2019istitituto sanitario privato. L\u2019indagine sui Doppi pagamenti erogati dall\u2019Asp, condotta dai pm della procura di Reggio Calabria diretti dal procuratore Giovanni Bombardieri, si \u00e8 conclusa con 19 richieste di rinvio a giudizio. I reati contestati a vario titolo sono falso ideologico e truffa aggravata. A rischiare di finire sotto processo, tra gli altri, ci sono il Commissario Straordinario, il Direttore Generale e il Direttore Amministrativo dell\u2019Asp di Reggio Calabria, nonch\u00e9 l\u2019assessore regionale pro tempore. Nel mirino degli inquirenti \u00e8 finito un accordo transattivo, concluso nel 2015 tra l\u2019Ente Pubblico ed il privato fornitore, per il pagamento, in favore di quest\u2019ultimo, di quasi 8 milioni di euro (tra capitale, interessi di mora e spese legali) a saldo di crediti pregressi, presuntivamente vantati come non ancora riscossi.\n\nI militari delle Fiamme Gialle hanno, quindi, analizzato nel dettaglio ciascuna delle quasi cento fatture, relative ad oltre dieci anni di prestazioni sanitarie, accertando che una notevole parte delle stesse, dichiarate non pagate dallo studio radiologico e poste a fondamento di diversi decreti ingiuntivi divenuti esecutivi a seguito della mancata opposizione dell\u2019Asp Reggina, erano state gi\u00e0 liquidate per un ammontare complessivo di oltre 4 milioni di euro, compresi interessi. Tra le contestazioni a carico del rappresentante legale e del socio di fatto dello Studio radiologico, figura anche quella per l\u2019ipotesi di reato di autoriciclaggio, per aver trasferito complessivamente oltre 1,3 milioni di euro, provento del delitto di truffa, al fine di ostacolare concretamente l\u2019identificazione della provenienza delittuosa. Contestato anche il reato diriciclaggio ai quattro soci dello studio radiologico, per aver percepito i dividendi frutto dei proventi della truffa."}