{"id": "f9251202-ca0d-498e-a03b-4450350f5508", "meta_dataset": "", "meta_language": "Italian", "meta_label": "Group 2", "meta_title": "Biden e Harris minacciano di non fare prigionieri ma un sondaggio li gela: trumpismo pi\u00f9 vivo che mai", "url": "https://www.laverita.info/biden-mette-la-maschera-del-paciere-ma-gia-minaccia-i-futuri-oppositori-2649795023.html", "text": "Kamala Harris foment\u00f2 un blitz al Senato e ora si scandalizza per i fatti di Washington. Sleepy Joe, amico di Antifa e Black lives matter, chiama i manifestanti \u00abterroristi\u00bb: cos\u00ec prepara il marchio d'infamia per chi lo contester\u00e0.\n\nPer non cedere pure in Italia allo stigma degli \u00abimpresentabili\u00bb, i conservatori continuino a dar voce ai vinti della globalizzazione.\n\nI detrattori liquidano il discorso di resa del presidente: \u00e8 tardivo, s\u00ec, ma sulle falle del sistema elettorale solleva un punto che non va sottovalutato. Anche perch\u00e9 il 56% degli statunitensi (dem inclusi) crede ai brogli: far finta di nulla\nsignifica innescare nuovi conflitti.\n\nIl mea culpa di Alec Ross: \u00abSperavamo in Barack Obama, invece i dem hanno aggravato le \ndivisioni\u00bb\n\nDoveva essere il presidente della pacificazione e dell'unit\u00e0 nazionale. O almeno cos\u00ec era\nstato alacremente celebrato da gran parte della stampa. Eppure, a quanto pare, o \u00e8 stato\nfrainteso o deve aver cambiato recentemente idea. Perch\u00e9 le parole, pronunciate nelle\nscorse ore da Joe Biden, sembrano tutt'altro che un esempio di invito all'unit\u00e0 degli Stati\nUniti.\nCommentando l'altro ieri l'irruzione al Campidoglio, perpetrata mercoled\u00ec da alcuni\nsostenitori di Donald Trump, il presidente in pectore ha affermato: \u00abNon erano\nmanifestanti, non osate chiamarli manifestanti. Erano una folla ribelle. Insurrezionalisti.\nTerroristi interni. \u00c8 cos\u00ec semplice\u00bb. \u00abNessuno pu\u00f2 dirmi\u00bb, ha proseguito, \u00abche se ieri fosse\nstato un gruppo di Black lives matter a protestare, i manifestanti non avrebbero ricevuto\nun trattamento molto, molto diverso dalla folla di teppisti che ha preso d'assalto il\nCampidoglio\u00bb.\nOra, \u00e8 senz'altro vero che l'irruzione sia stata un fatto grave, condotto da facinorosi. Cos\u00ec\ncome sono oggettive le responsabilit\u00e0 di Trump nell'aver aizzato i manifestanti. Le parole\ndi Biden tradiscono per\u00f2 un significativo paradosso. Prendiamo atto del fatto che il\npresidente in pectore si sia riscoperto un paladino dello slogan nixoniano \u00ablaw and\norder\u00bb. Ma ci chiediamo dove fosse quando, nel corso degli ultimi mesi, parecchie citt\u00e0\nsono state sconvolte da rivolte e disordini provocate proprio dai manifestanti di Black\nlives matter. Disordini, rispetto a cui Biden si \u00e8 mostrato fondamentalmente evasivo. Non\nsi ricordano sue prese di posizione significative quando, a giugno, alcuni dimostranti del\nmovimento hanno occupato per quasi un mese il centro cittadino di Seattle con la\nsostanziale benedizione delle autorit\u00e0 locali democratiche. Nell'area fu impedito alla\npolizia di entrare, nel giro di alcuni giorni, si verificarono ben quattro sparatorie con\nrelative vittime.\n\nTra l'altro, durante il dibattito presidenziale di settembre, l'allora candidato dem - che non voleva alienarsi l'appoggio degli elettori pi\u00f9 spostati a sinistra - si rifiut\u00f2 di condannare gli Antifa, dichiarando: \u00abAntifa \u00e8 un'ideologia, non un'organizzazione\u00bb. Qualcuno dovrebbe anche ricordarsi di quando Kamala Harris (che ha definito i fatti di Washington un \u00abattacco allo Stato di diritto\u00bb) divenne il punto di riferimento per le proteste contro la nomina del giudice Brett\nKavanaugh alla Corte Suprema. Proteste che portarono, nell'ottobre 2018, all'arresto di 293 manifestanti, entrati in un edificio del Senato degli Stati Uniti.\nMa non \u00e8 solo una questione di \u00abparadossi storici\u00bb. Nel suo discorso, Biden ha infatti proseguito, dichiarando: \u00abNegli ultimi quattro anni abbiamo avuto un presidente che ha espresso il suo disprezzo per la nostra democrazia, la nostra Costituzione e lo Stato di diritto in tutto ci\u00f2 che ha fatto. Ha scatenato un assalto a tutto campo contro le istituzioni della nostra democrazia\u00bb. Insomma, dalla legittima condanna dell'irruzione di mercoled\u00ec il presidente in pectore \u00e8 passato a cassare in blocco e senz'appello i quattro anni dell'amministrazione Trump: quasi che i fatti di Washington siano una conseguenza ineluttabile del trumpismo.\n\nLo schema che regge una simile asserzione \u00e8 sottile ma abbastanza chiaro. L'intento non\n\u00e8 tanto (o comunque non solo) quello di attaccare individualmente il presidente uscente,\nche - dopo quanto accaduto al Campidoglio - \u00e8 di fatto finito all'angolo e dispone di un\nmargine di manovra politicamente ormai strettissimo (anche in vista del futuro). No,\nl'operazione di Biden \u00e8 pi\u00f9 sofisticata e punta a squalificare moralmente ogni potenziale\nalternativa politica alla propria presidenza. \u00c8, in altre parole, un (inquietante)\ninvestimento per il futuro, che mira a neutralizzare in anticipo eventuali linee politiche e\nprogrammatiche di dissenso nei confronti della sua amministrazione. Dissenso che,\nqualora si manifestasse, verrebbe prontamente bollato con il marchio d'infamia del\ngolpismo: la lettera scarlatta, per ridurre al silenzio anche i pi\u00f9 piccoli vagiti di\nopposizione. Il presidente in pectore ha significativamente pronunciato quelle parole pi\u00f9\no meno nelle stesse ore in cui Facebook stabiliva di sospendere il profilo di Trump: quella\nstessa Facebook che -come riferito da Politico - conta svariati ex dirigenti all'interno\nproprio del team di Biden.\n\nInsomma, anzich\u00e9 far leva sui fatti del Campidoglio per rilanciare un discorso di unit\u00e0\nnazionale, il presidente entrante sceglie la strada dell'\u00abegemonia culturale\u00bb. Sta quindi al\nPartito repubblicano evitare di finire in questo cul de sac e respingere la narrazione del\ntrumpismo come fenomeno intrinsecamente autocratico. Al netto dei limiti, \u00e8 stato infatti\nil trumpismo - e non l'antistorica restaurazione di un passato idealizzato - che ha\npermesso all'elefantino di allargare la propria base alla working class e alle minoranze etniche. E proprio per questo i dem puntano alla sua censura totale, promettendo adesso di invocare all'uopo lo spettro dell'irruzione al Campidoglio (che comunque, per quanto sgrave, non \u00e8 certo stata l'assalto al Palazzo d'Inverno!). Una sfida dirimente per i repubblicani che, molto probabilmente, dovranno affrontarla andando comunque al di l\u00e0 di Trump. Un Trump che, nel giro di 48 ore, \u00e8 passato da \u00abuomo forte\u00bb del partito a figura ingombrante, rovinandosi con le sue stesse mani. Fu del resto Talleyrand che, riferendosi al rapimento del duca di Enghien ordinato da Napoleone, ebbe a dire: \u00ab\u00c8 stato peggio di un crimine, \u00e8 stato un errore\u00bb.\n\nSi pu\u00f2 fare facilissima ironia sul tipo sociologico degli estremisti repubblicani che hanno dato l'assalto a Capitol Hill: un pittoresco esercito di buzzurri, che si nasconde dietro strane barbe lunghe e tute mimetiche, cerca un'identit\u00e0 revanchista nelle bandiere sudiste in cui s'avvolge, \u00e8 incapace di muoversi con la minima eleganza ed \u00e8 costretto in un lessico ridotto ai minimi termini. Alcuni di loro sembrano addirittura disturbati mentalmente, di certo sono\nvittime dei social network. Di certo non ha tutti i venerd\u00ec l'ormai celebratissimo Jake Angeli, il tizio che girava a torso nudo per il Senato esibendo un copricapo indiano con corna di bufalo: s'\u00e8 scoperto poi che si fa chiamare \u00absciamano Qanon\u00bb e che fa parte di una congrega convinta di mille complotti globali.\n\nNon sono certo tutti cos\u00ec, i 70 milioni di elettori di Donald Trump. Ma in parte sono\nanche questo. Gi\u00e0 nel 2016, quando dalle urne era uscita la clamorosa vittoria del\npi\u00f9 anomalo candidato nella storia del Partito repubblicano, gli analisti di mezzo\nmondo avevano decretato che il suo elettore medio era il \u00abmaschio bianco\nimpoverito\u00bb, ovviamente sprovvisto di un titolo di college, quindi ignorante e dai\ngusti dozzinali, cui venivano attribuiti anche basso reddito, modesti connotati\nculturali se non una generica colpa morale. \u00c8 stata nutrita con questo tipo di giudizi\nla demonizzazione del trumpismo, un fenomeno che s'\u00e8 ingigantito, giorno dopo\ngiorno, per quattro anni. Anzi, per cinque. Perch\u00e9 gi\u00e0 nella campagna elettorale del\n2015 l'algida antagonista di Trump, Hillary Clinton, ostentava la pi\u00f9 dura negazione\nmoralistica dell'America destrorsa: un'America che ai suoi occhi, e nelle sue parole,\nera inaccettabile, intollerabile, impossibile. Delegittimare e disprezzare l'avversario\npolitico, purtroppo, \u00e8 vizio tipico della sinistra. Nella campagna di cinque anni fa\nHillary aveva pi\u00f9 volte usato un aggettivo, \u00abimpresentabile\u00bb, che in Italia purtroppo\nconosciamo fin troppo bene grazie al lavor\u00eco di chi ci ha costruito sopra una\ncarriera politica, come l'ex presidente della Camera, Laura Boldrini, o l'ex\npresidente della commissione Antimafia, Rosy Bindi. Se l'avversario \u00e8 \u00abimpresentabile\u00bb, \u00e8 evidente che non possa essere presentato. Quindi non pu\u00f2 essere votato. Quindi il suo milieu elettorale \u00e8 peggio di lui: \u00e8 il ricettacolo di tutte le negativit\u00e0, rifiuto umano, feccia.\n\nForse \u00e8 per questo se proprio noi italiani, osservando queste orribili elezioni statunitensi, ci abbiamo intravisto qualcosa di tristemente familiare. In questi ultimi cinque anni, con una collettiva rincorsa al peggio, la democrazia americana \u00e8 stata corrosa dal continuo smantellamento dei suoi caratteri pi\u00f9 positivi: la conversazione civile, il rispetto dell'avversario, gli slogan alla \u00abunite we stand\u00bb. Valori forse ingenui, ai nostri cinici occhi europei, eppure cos\u00ec piacevolmente consolatori. In un Paese che per sua fortuna non ha mai conosciuto il cancro del marxismo, la sinistra ha trovato molti succedanei della lotta di classe. Contro un avversario demonizzato e da abbattere fisicamente, come \u00e8 assurdamente accaduto a certe incolpevoli statue, la sinistra americana ha imbracciato il \u00abpolitically correct\u00bb, l'antirazzismo e l'antifascismo, che sotto Trump hanno portato al conflitto permanente tra le sedicenti minoranze oppresse e una presunta maggioranza oppressiva.\n\nPer quanto possa risultre sgradevole, Trump ha dato voce a un'America che da\ntanto tempo non ne aveva. Un'America che \u00e8 stata devastata economicamente\ndagli eccessi della globalizzazione, ferita nel suo orgoglio produttivo, frustrata dalla\nritirata strategico-buonista decretata dai democratici su tutti gli scacchieri\nmondiali. La politica del \u00abMake America great again\u00bb, con le defiscalizzazioni e il\nbraccio di ferro con la Cina sempre pi\u00f9 potente, ha intercettato molte di quelle\npulsioni. E questo \u00e8 un fatto che non pu\u00f2 non interrogare anche il conservatorismo\nitaliano: se la demonizzazione di Trump punta a cancellare i presupposti\nsocioeconomici di un'offerta politica di quel tipo, le orecchie devono fischiare anche\nal nostro centrodestra.\nCerto, Trump ha compiuto una serie di errori. Con il disastroso incitamento ai suoi\nfan ha toccato il suo punto pi\u00f9 basso, e ne sta gi\u00e0 subendo le conseguenze. Eppure\nnessuno vuole ricordare l'intervista con cui lo scorso agosto, quando i sondaggi\ngarantivano la vittoria ai Repubblicani, Hillary Clinton incitava pubblicamente Biden\na \u00abnon ammettere la sconfitta\u00bb, e a \u00abnon riconoscere i risultati in nessuna\ncircostanza\u00bb. Anche per quelle parole l'America \u00e8 scesa al punto in cui si trova.\nDomani non sar\u00e0 facile tornare indietro seppellendo Trump come pazzo, razzista,\nfascista. Un politologo accorto come Ian Bremmer scopre, impaurito, che \u00abgli Stati\nUniti sono il Paese pi\u00f9 diviso e disfunzionale fra tutte le democrazie industriali\navanzate\u00bb e prevede che lo strappo \u00abnon sar\u00e0 cucito una volta che Biden diventer\u00e0\npresidente: la frattura rischia di durare decenni\u00bb. Purtroppo ha ragione. E la colpa\nnon \u00e8 stata soltanto di Trump.\n\nEra l'una e dieci di ieri notte, quando Donald Trump, su Twitter, cio\u00e8 ormai sull'ultimo canale social dove possa ancora in qualche modo esprimersi (pur censurato, bacchettato e variamente contraddetto dai gestori della piattaforma), ha\npostato un video di alto e drammatico valore politico, condannando nettamente le violenze del 6 gennaio e cercando di percorrere la strada di una faticosa e incertissima riconciliazione nazionale. \n\nI suoi sostenitori lo hanno interpretato come un atto di saggezza e generosit\u00e0; i suoi avversari, straripanti sui media e nei palazzi istituzionali, lo hanno invece letto come una resa umiliante, anzi di pi\u00f9, come un tentativo maldestro e tardivo di evitare conseguenze peggiori, dall'applicazione del venticinquesimo emendamento a una procedura di impeachment.\n\n\u00ab\u00c8 l'ora di raffreddare gli animi e di ripristinare la calma. Bisogna tornare alla normalit\u00e0\u00bb, ha detto Trump dalla Casa Bianca, usando espressioni molto dure contro violenti e infiltrati: \u00abVoi non rappresentate il nostro Paese. E coloro che hanno infranto la legge pagheranno\u00bb. Prudente anche il passaggio sul tema dei brogli. Senza rinnegare le sue contestazioni, Trump ha infatti glissato stavolta, limitandosi a porre un problema di cambiamento normativo futuro a salvaguardia dell'integrit\u00e0 e della veridicit\u00e0 dei meccanismi di voto: \u00abContinuo fortemente a credere che dobbiamo riformare le nostre leggi elettorali per verificare davvero l'identit\u00e0 degli elettori e il diritto al voto e ripristinare la fiducia nel nostro sistema\u00bb.\n\nL'unica zampata del vecchio leone \u00e8 arrivata nel finale, quando, rivolgendosi ai suoi supporter, Trump ha lasciato intuire la prosecuzione della sua battaglia politica, ma chiaramente riconoscendo che il 20 gennaio il prossimo inquilino della Casa Bianca sar\u00e0 Joe Biden: \u00abSo che siete delusi, ma voglio anche che sappiate che il nostro incredibile viaggio \u00e8 solo all'inizio\u00bb. \n\nComunque la si pensi su Trump, un ottimo discorso. Certo, per\u00f2, drammaticamente tardivo rispetto agli eventi dell'Epifania, destinati a segnare a lungo la storia politica americana e a lasciare su di lui un'ombra difficilmente dissipabile.\n\nAttenzione, per\u00f2: poche ore prima di questo speech, un sondaggio YouGov ha manifestato una clamorosa reazione dell'opinione pubblica, certificando una spaccatura verticale degli Stati Uniti. Alla domanda se l'irruzione in Campidoglio sia una minaccia per la democrazia, il 62% di tutto il campione ha detto s\u00ec e il 32% no. Se si circoscrive la ricerca agli elettori repubblicani, le proporzioni si invertono: dice s\u00ec solo il 27%, mentre risponde no un larghissimo 68%. \n\nQuanto all'approvazione o alla condanna di quegli eventi, il 96% degli elettori dem li condanna, ma il 21% degli indipendenti e soprattutto il 45% dei repubblicani (contro il 43% sempre dei votanti Gop) li approva. Non solo: alla domanda decisiva scatta il colpo di scena. Ci sono state frodi elettorali che hanno cambiato il risultato? 56% di s\u00ec,\nsolo 34% di no. Badate bene: il 56% di tutto il campione. \n\nOra, il risultato \u00e8 quattro volte clamoroso. Una prima volta, per i numeri in s\u00e9. Una seconda volta, per il momento in cui la domanda \u00e8 stata posta, cio\u00e8 in assoluto il pi\u00f9 sfavorevole a Trump, oggettivamente nell'angolo. Una terza volta, perch\u00e9 certifica che ben difficilmente i repubblicani potranno permettersi di liquidare Trump, o potranno farlo preparandosi per\u00f2 a pagare un prezzo elettorale elevatissimo. E una quarta volta, e qui si entra nel punto politicamente pi\u00f9 significativo in assoluto, perch\u00e9 Trump ha oggi contro tutto il sistema mediatico, senza eccezioni.\n\nIl presidente uscente ha infatti contro tutti i giornali (inclusi il Wsj e il Ny Post del gruppo che fa capo a Rupert Murdoch); ha contro tutte le tv (inclusa la Fox news, sempre di Murdoch, che lo ha scaricato la notte del voto); ed \u00e8 stato di fatto espulso o sospeso praticamente da tutti i social. Insomma, l'intero blocco dei media vecchi e nuovi, compresi quelli vicini alla destra, \u00e8 scatenato contro Trump. Eppure, i sondaggi danno il responso che abbiamo appena visto. La domanda sorge spontanea: se, nonostante tutto ci\u00f2, escono fuori quei numeri, qual \u00e8 la residua credibilit\u00e0 dell'establishment politico e mediatico? Questo \u00e8 il punto su cui tutti gli osservatori dovrebbero riflettere, indipendentemente dalla loro opinione su Trump e sul trumpismo: si spendono fiumi d'inchiostro sulla delegittimazione di Trump dopo i fatti del Campidoglio, ma si finge di non vedere la delegittimazione di tutto il resto, politici e media tradizionali, a cui tantissimi americani semplicemente non credono pi\u00f9.\n\nE allora, televisivamente parlando, \u00e8 il momento di spostare la telecamera: e di inquadrare non Trump, ma i suoi elettori, che sono ancora l\u00ec, insieme alle ragioni politiche profonde (sociali, economiche, culturali) che hanno generato Trump e sono ancora totalmente in campo, malgrado tutto l'apparato esistente di potere si muova per obliterarle, negarle, ignorarle.\n\n\u00abTrump non ha creato questa situazione, ne \u00e8 stato un prodotto. Non ha creato il populismo. [...] Sono stato con Barack Obama per sei anni e dopo la sua vittoria eravamo tutti convinti che quella svolta avrebbe cambiato tutto per sempre. [...] Dopo otto anni di Obama [...] il Paese era ancora fratturato\u00bb. \n\nSono le parole di Alec Ross, ex consigliere di Obama e di Hillary Clinton, oggi visiting professor alla Bologna business school. Intervistato da Huffington Post, il guru dem ha dovuto riconoscere quel che questa testata, al netto della scontata riprovazione per i fatti di Washington, aveva gi\u00e0 sottolineato: se la democrazia americana \u00e8 a brandelli, la colpa non \u00e8 (solo) di Donald Trump. Il tycoon \u00e8 un sintomo del male, ma non \u00e8 la malattia.\n\nRoss confessa che la figuraccia rimediata in extremis dal presidente non affosser\u00e0 il Partito repubblicano (\u00ab\u00e8 certamente distrutto tra i miei amici, che per\u00f2 non sono rappresentativi dell'americano medio\u00bb), a meno che non sia lo stesso The Donald a picconarlo. Ma soprattutto, l'esperto avverte che i \u00ab20 milioni di americani radicalizzati\u00bb, i fan pi\u00f9 sfegatati del trumpismo, non saranno certo cancellati con un tratto di penna dall'approdo di Joe Biden alla Casa Bianca.\n\nIl lato dal quale l'analisi rimane deficitaria, semmai, \u00e8 quello che riguarda l'origine delle crepe che attraversano la societ\u00e0 statunitense. Ross punta il dito su \u00abFox news e la combinazione di tv, radio, social media e politici. Sono stati tutti questi elementi insieme a creare questo processo di radicalizzazione\u00bb. Indubbiamente, il popolo del tycoon \u00e8 stato \u00abcoltivato\u00bb ad arte. Per\u00f2 \u00e8 riduttivo ricondurne la genesi alla propaganda dei media \u00abalternativi\u00bb. L'ha detta pi\u00f9 o meno giusta il sindaco di Bergamo, Giorgio Gori, che al di l\u00e0 del lessico classista (i \u00abproletari\u00bb), ha accusati i progressisti di aver abbandonato un pezzo di societ\u00e0, consegnandolo cos\u00ec su un piatto d'argento, a qualunque leader fosse capace di far leva sulla prospettiva di riscatto della maggioranza silenziosa dei reietti. \n\nTrump, in fondo, non ha fatto altro che dare voce e rappresentanza a un'America ignorata, disprezzata e silenziata dai campioni del capitalismo finanziario, dai cantori della globalizzazione, dai fautori dell'immigrazione senza regole, dai distruttori dell'agricoltura e dell'industria nel nome della mobilit\u00e0 del lavoro, della concorrenza al ribasso sui salari, della delocalizzazione e persino dell'ambientalismo. Era il 1995, quando Cristhopher Lasch, nel suo La rivolta delle \u00e9lite, denunciava la frattura che si era gi\u00e0 creata tra Wall Street, i salotti buoni e l'America profonda. Tra vincitori e vinti della globalizzazione. e. Non a caso, lo studioso auspicava un revival del populismo, che negli Usa vanta una tradizione duratura e molto pi\u00f9 radicale di quella europea: lo sciamano che occupa gli scranni del Congresso \u00e8 la raffigurazione del principio per cui il popolo, autentico titolare dell'autorit\u00e0 politica, esautora i rappresentanti eletti per tornare a esercitarla in prima persona. Un'idea semplicistica, ma non nuova.\n\nE c'\u00e8 anche un secondo aspetto da tenere in considerazione. Nella nazione in cui il marxismo non ha mai attecchito, la sinistra radicale ha costruito le proprie fortune sostituendo, alla lotta di classe, la lotta delle minoranze oppresse contro le maggioranze \u00abprivilegiate\u00bb. \u00c8 la cosiddetta \u00abpolitica delle identit\u00e0\u00bb, che concepisce la societ\u00e0 come un reticolo di comunit\u00e0 monolitiche, dalle donne, ai neri, ai gay, tutte in conflitto con gli \u00abaguzzini\u00bb bianchi, eterosessuali e cristiani della classe media. La destra trumpiana ha semplicemente replicato lo schema dell'identity politics, ritorcendolo contro i suoi inventori. Se la degenerazione della democrazia americana ha una causa, \u00e8 l\u00ec che bisogna ricercarla: sinistra e destra si sono colpevolmente inseguite nella corsa ad alimentare la guerra civile permanente."}