{"id": "c0ec4a0a-bd11-4a91-a9cc-cacb00af6890", "meta_dataset": "", "meta_language": "Italian", "meta_label": "Group 2", "meta_title": "Napoli, rivolta nel M5S: \u00abManfredi ve lo votate voi\u00bb. Conte prende un altro schiaffo", "url": "https://www.secoloditalia.it/2021/05/napoli-rivolta-nel-m5s-manfredi-ve-lo-votate-voi-conte-prende-un-altro-schiaffo/", "text": "A nemmeno 24 ore dal post con cui ha annunciato trionfalmente l\u2019accordo trovato tra M5S, Pd e Leu sulla candidatura dell\u2019ex ministro Gaetano Manfredi a sindaco di Napoli, su Giuseppe Conte piove la doccia fredda dei mal di pancia dei grillini partenopei. In molti, infatti, all\u2019indomani di quell\u2019annuncio, rivendicano la linea del \u201cno alleanze\u201d, ponendo sulla strada dell\u2019ancora aspirante capo del Movimento un ostacolo che va ben oltre la portata locale, che pure \u00e8 di peso. Dopo il caos su Roma, infatti, Napoli sembrava potesse riscattare il progetto politico di Conte, che ha sempre rivendicato la volont\u00e0 di creare un sodalizio stabile con i partiti della sinistra. Invece, il percorso si continua a presentare pieno di ostacoli.\n\nLo schiaffo a Conte: Napoli rilancia il \u00abno alleanze\u00bb\n\nDi fronte alle cose fatte da Conte e vertici nazionali, gli attivisti del meetup napoletano si sono dati appuntamento online per oggi pomeriggio. E i toni della convocazione non lasciano dubbi: l\u2019incontro infatti, \u00e8 \u00abper continuare il nostro percorso No Alleanze\u00bb. Del resto, il clima \u00e8 stato chiaro da subito. Gi\u00e0 ieri sera Matteo Brambilla, capogruppo del M5S in Consiglio comunale di Napoli e candidato a sindaco pentastellato nel 2016, si era scagliato contro l\u2019endorsement del presidente della Camera Roberto Fico per Manfredi.\n\nLa \u00abdelusione\u00bb per l\u2019endorsement di Fico\n\n\u00abHo letto e riletto decine di volte queste frasi pensando a questi 15 anni nei quali ho conosciuto Roberto Fico, e mai e poi mai avrei immaginato di leggere certe frasi pronunciate da lui\u00bb, ha scritto Brambilla su Facebook, commentando il post con cui Fico incensava Manfredi. \u00abLeggo queste frasi e \u2013 ha proseguito il capogruppo pentastellato al Comune di Napoli \u2013 mi viene in mente uno delle centinaia di politici che sono passati sugli schermi delle televisioni, a ciclo continuo, in questi anni, in uno dei mille programmi di disinformazione politica, e non posso che esserne deluso\u00bb.\n\nIl M5S di Napoli a Conte&co: \u00abManfredi ve lo votate voi\u00bb\n\n\u00abMa la delusione \u00e8 durata un attimo, poi mi ha preso quel qualche cosa dentro che mi fa sempre ripartire, come ho fatto nella mia vita decine di volte, quando cado. Sono pi\u00f9 determinato di prima, dopo aver letto queste parole. Ci volevate servi, ci avrete ribelli. Napoli non si tocca, Napoli \u00e8 dei napoletani\u00bb, ha quindi concluso Brambilla, che oggi ha condiviso l\u2019appuntamento per il meetup nel quale, insieme al \u00abno alle alleanze\u00bb con il Pd e con chiunque altro, si avverte che \u00abper vincere il M5S deve correre da solo\u00bb. Drastica anche Maria Muscar\u00e0, consigliere regionale campana che gi\u00e0 pi\u00f9 volte ha espresso posizioni fortemente critiche nei confronti delle alleanze di governo stipulate dal Movimento 5 Stelle. \u00abManfredi ve lo votate voi\u00bb, ha scritto sulla sua pagina Facebook."}