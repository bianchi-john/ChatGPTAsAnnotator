{"id": "e169c4f1-d5d3-45cd-877a-1e59ca4318a4", "meta_title": "\"Ha ragione Salvini, ma non si pu\u00f2 dire\": Pd nel caos", "url": "https://www.ilgiornale.it/news/politica/pd-si-spacca-sul-ddl-zan-ha-ragione-salvini-non-si-pu-dire-1946108.html", "text": "\u201cMi assumo la responsabilit\u00e0 di chiedervi di approvare la legge cos\u00ec com'\u00e8\" . Enrico Letta, nel corso dell'assemblea dei senatori Pd, sul ddl Zan \u00e8 stato perentorio: \u201cNon ci sono pi\u00f9 le condizioni politiche per un terzo passaggio parlamentare\u201d.\n\nUna posizione che ha generato non pochi malumori tra i dem. La senatrice Valeria Valente si fa portavoce dei dubbi di una parte del mondo femminista: \u201cAvrei preferito si tornasse a parlare di 'identit\u00e0 sessuale' e di 'orientamento sessuale' - ha continuato Valente - cancellando sesso e genere, per evitare che il ddl Zan riguardasse le donne. Credo che se avessimo fatto una discussione in tempo utile senza ideologie e senza blocchi contrapposti avremmo avuto maggiore consenso su una legge di civilt\u00e0, diversa da questo testo, contro l'omotransfobia\". La collega Valeria Fedeli, invece, sottolinea: \u201cDovevamo lasciare fuori la violenza sulle donne che ha altre motivazioni. Vogliamo portare a casa la legge, ma sapendo che esiste il voto segreto, vorrei sapere come si fa?\". \"Il segretario ha scelto una linea immobilista destinata al suicidio. Lasceremo il testo in commissione fino a giugno, che vuol dire aula in autunno inoltrato, senza alcuna strategia per affrontare poi i voti segreti \u201d, dice all'agenzia Lapresse una senatrice dem favorevole al ddl Zan. Il provvedimento rischia di lacerare il partito e il gruppo parlamentare. \u201cLetta ci ha fatto scaricare, mezzo gruppo gli ha detto che non \u00e8 d\u2019accordo sullo Zan, ma lui alla fine non ha raccolto alcuna richiesta ed \u00e8 andato avanti per la sua strada. Mi chiedo perch\u00e9 ci abbia ascoltato?\" , si chiede un senatore cattolico interpellato sempre da Lapresse. Ha assunto una posizione molto critica anche l'ex capogruppo Andrea Marcucci che, sui social, ha spiegato : \"Ieri alla riunione dei senatori del Pd con il segretario Letta, ho detto che sono pronto a votare il testo cos\u00ec com'\u00e8, anche con i suoi evidenti limiti. Anzi, sarei stato favorevole, ad andare in Aula subito. Una cosa ho chiesto ieri ai miei colleghi - continua- ed oggi chiedo a voi: il dissenso va rispettato, coloro che hanno dubbi sul disegno di legge non vanno demonizzati. Il confronto di idee ed il rispetto di posizioni diverse su questioni etiche \u00e8 il dna del Pd\".\n\nEnrico Letta, infatti, sembra non voler sentire ragioni. \"Sar\u00f2 il segretario pi\u00f9 rispettoso della storia del Pd sulla pluralit\u00e0 di idee e posizioni\", ha sottolineato prima di ricordare ai parlamentari: \u201cFuori il dibattito si \u00e8 radicalizzato non per colpa nostra: tra di noi la discussione \u00e8 seria e legittima. Ma il Pd non si deve far mettere i piedi in testa da idee retrograde della Lega\". In estrema sintesi, il problema del segretario del Pd \u00e8 proprio questo: l'ossessione continua di distinguersi sempre e comunque dal Carroccio. La verit\u00e0, spiega a ilGiornale.it una fonte interna alla maggioranza, \u00e8 che \u201cin Senato i democratici su identit\u00e0 di genere e libert\u00e0 d'espressione danno ragione a Salvini ma non possono dirlo apertamente\u201d. Poco importa che molte critiche arrivino anche dal mondo Lgbt. Ieri, infatti, la sede dell'Arcilesbica \u00e8 stata imbrattata solo perch\u00e9 l'associazione ha chiesto di apportare delle modifiche per la parte riguardante l'identit\u00e0 di genere. Gli insulti erano firmati \u201crabbia trans\u201d. Anche Fabrizio Marrazzo, portavoce Partito Gay per i diritti LGBT+, e la scrittrice femminista Nadia Terragni, proprio in una recente intervista rilasciata a ilGiornale.it, hanno spiegato che il testo del ddl Zan presenta delle criticit\u00e0 e che dovrebbe essere modificato."}