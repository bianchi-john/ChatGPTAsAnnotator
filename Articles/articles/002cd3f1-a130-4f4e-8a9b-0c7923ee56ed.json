{"id": "002cd3f1-a130-4f4e-8a9b-0c7923ee56ed", "meta_title": "\u00abFare meno tamponi vuol dire rinunciare a tracciare il Covid\u00bb", "url": "https://ilmanifesto.it/fare-meno-tamponi-vuol-dire-rinunciare-a-tracciare-il-covid/", "text": "Nei prossimi giorni il governo presenter\u00e0 il nuovo sistema di monitoraggio con cui vigilare sulle riaperture. Il premier Draghi ha mostrato prudenza, ma le regioni premono affinch\u00e9 i \u201ccolori\u201d del rischio vengano assegnati con criteri diversi da quelli usati finora. In particolare, chiedono di archiviare l\u2019indice Rt, di non valutare le attivit\u00e0 di tracciamento e di fissare un numero di test pi\u00f9 basso di quello attuale. Il microbiologo Andrea Crisanti, che nel 2020 aveva guidato la strategia di test del Veneto unanimemente ritenuta un modello, aveva proposto di arrivare a 500 mila test al giorno per aumentare la sorveglianza sul virus. Invece, secondo le regioni, con l\u2019attuale incidenza del virus invece dei 287 mila test effettuati ieri ne basterebbero meno di novantamila.\n\nDottor Crisanti, immaginiamo che lei non sia d\u2019accordo.\n\nSignifica rinunciare totalmente al tracciamento. Dal punto di vista epidemiologico, invece, si dovrebbe cogliere l\u2019occasione della vaccinazione per chiudere la partita col virus. Cio\u00e8 bisognerebbe aumentare ulteriormente l\u2019azione di sorveglianza per bloccare del tutto la trasmissione.\n\nQuindi, secondo lei, sarebbe il momento di provare a eliminare il virus, la cosiddetta strategia \u00abzero Covid\u00bb?\n\nEsatto, bisognerebbe fare esattamente il contrario di quello che propongono le regioni. Siccome i casi diminuiranno grazie alla vaccinazione, aumentando il numero di test eseguiti per ogni caso positivo si riesce a fermare le catene di trasmissione. \u00c8 l\u2019abc dell\u2019epidemiologia.\n\nNella proposta che i presidenti di regione fanno al governo, si propone anche di eliminare dal monitoraggio anche gli indicatori che misurano l\u2019attivit\u00e0 di contact tracing.\n\nInvece, la campagna di vaccinazione rappresenta un\u2019opportunit\u00e0 da sfruttare. Il contact tracing in Italia non ha mai funzionato. Ma, ripeto, con i casi che diminuiscono grazie ai vaccini il contact tracing diventa pi\u00f9 efficiente. Temo che non vogliano pi\u00f9 trovare i casi. Nessuno vuole correre il rischio di dover chiudere per l\u2019estate.\n\nUn\u2019altra richiesta al governo riguarda l\u2019indice Rt, che le regioni chiedono di superare. \u00c8 d\u2019accordo?\n\nS\u00ec, l\u2019indice Rt non funziona, non ha mai funzionato. \u00c8 un parametro che conduce a prendere decisioni sulla situazione di dieci giorni prima. Calcolare Rt sui casi sintomatici o usare il numero dei ricoverati \u00e8 sostanzialmente la stessa cosa. Il ritardo \u00e8 pressappoco lo stesso. Di casi sintomatici con i vaccini se ne vedranno meno. Ma l\u2019indice pu\u00f2 salire lo stesso perch\u00e9, sintomatici o no, Rt \u00e8 un rapporto tra i casi in un periodo e quelli in un periodo successivo: con i vaccini diminuisce sia il numeratore che il denominatore, l\u2019indice non cambia. La cosa migliore \u00e8 calcolare il valore di Rt sull\u2019incidenza. Forse \u00e8 meno preciso ma \u00e8 pi\u00f9 tempestivo.\n\nLei aveva proposto al ministro Speranza di arrivare a mezzo milione di test molecolari al giorno. Chi non ha voluto?\n\nNon hanno voluto le regioni, perch\u00e9 per le regioni costituiva un impegno. Ma voglio sottolineare un altro aspetto: in questa pandemia tutte le soluzioni meno costose sono state scartate. I test molecolari costano circa due euro e mezzo, se viene effettuato in laboratori che hanno la capacit\u00e0 di farli da soli. Questo era l\u2019approccio che avevamo proposto. Invece stiamo facendo molti test antigenici che costano di 20 -25 euro l\u2019uno, per i quali abbiamo speso centinaia di milioni. E puntando sui test molecolari ci saremmo dotati di un\u2019infrastruttura di laboratori. Invece con i test antigenici non ci rimarr\u00e0 nulla, saranno tutti soldi buttati.\n\nI test molecolari rimangono quelli pi\u00f9 accurati?\n\nI test antigenici hanno una bassa sensibilit\u00e0, intorno al 70%. Quindi la loro utilit\u00e0 dipende molto da come vengono utilizzati. Se si utilizzano, per esempio, per filtrare gli ingressi nelle Rsa un test con una sensibilit\u00e0 del 70% non va bene, perch\u00e9 basta che entri un infetto per fare una strage. Se per\u00f2 si vuole valutare se in una comunit\u00e0 c\u2019\u00e8 trasmissione virale, il test antigenico va pure bene. In quel caso non si vuole capire chi \u00e8 infetto, ma solo di sapere quante persone infette, pi\u00f9 o meno, ci sono in quella comunit\u00e0. Quindi anche un errore del 20-30% \u00e8 tollerabile. I test antigenici non vanno usati a scopo di sorveglianza. Ma le regioni vogliono usare i test antigenici perch\u00e9 trovano meno casi, cos\u00ec da non avere problemi durante l\u2019estate."}