{"id": "89ca8966-8ade-49fd-a036-c528a1f7871c", "meta_dataset": "", "meta_language": "Italian", "meta_label": "Group 2", "meta_title": "Tutti i passi falsi di Davigo: dal caso Palamara ai verbali di Amara", "url": "https://www.editorialedomani.it/giustizia/da-accusatore-ad-accusato-tutti-i-passi-falsi-di-davigo-ebvcdlet", "text": "La parabola dell\u2019ex magistrato di Mani pulite inizia nel 2019, quando vota per Marcello Viola al vertice della procura della Capitale per il post Pignatone.\n\nQuella che ha trasformato l\u2019ex magistrato Piercamillo Davigo da accusatore ad accusato \u00e8 una discesa per tappe. Per capire come sia stato possibile che il dottor Sottile di Mani pulite, che del pool era considerato il pi\u00f9 abile nel leggere e applicare le norme, sia oggi stato ribattezzato \u201cPieranguillo\u201d per il suo modo di eludere le domande sul caso dei verbali di Amara, bisogna partire dal 2015.\n\nE\u2019 l\u2019anno che segna la discesa in campo nella politica giudiziaria di Davigo e l\u2019anno della fondazione di Autonomia e Indipendenza, il gruppo associativo che nasce da una scissione con le toghe conservatrici di Magistratura Indipendente in rottura con la linea dell\u2019allora capocorrente Cosimo Ferri, e rivendica la separazione netta tra politica e giustizia.\n\nDavigo da dieci anni \u00e8 consigliere di Cassazione e il suo nome \u00e8 ancora indissolubilmente legato all\u2019inchiesta di Tangentopoli: diviene presidente di A&I, e nel 2016 si candida alle elezioni dell\u2019Associazione nazionale magistrati. Il suo nome ispira fiducia e anche se la corrente \u00e8 appena nata, lui riscuote immediato consenso, tanto da diventare presidente dell\u2019Anm nel 2016 e venire eletto al Consiglio superiore della magistratura nel 2018 insieme a Sebastiano Ardita.\n\nEppure, secondo molti colleghi la dimensione politica non gli apparterrebbe: uomo di battaglie giuridiche, Davigo si muove con poca dimestichezza nell\u2019ambiente della politica togata che oggi \u00e8 noto come \u201cil sistema Palamara\u201d, fatto di incontri e di equilibri tra poteri pi\u00f9 che di dibattiti di diritto. Molti hanno guardato infatti a Davigo come a un simbolo, pi\u00f9 che a un tradizionale capocorrente con poteri di direzione operativa. Una distinzione determinante, che potrebbe spiegare molte delle scelte che hanno portato Davigo a trovarsi, suo malgrado, protagonista nella vicenda della presunta loggia Ungheria.\n\nLa nomina di Viola\n\nIl primo errore tattico ha una data precisa ed \u00e8 il 23 maggio 2019: esattamente due settimane prima del dopocena all\u2019hotel Champagne che far\u00e0 deflagrare il caso Palamara ai primi di giugno dello stesso anno.\n\nDavigo \u00e8 membro della quinta commissione del Csm, che si occupa delle nomine e a cui spetta il voto preliminare sui candidati ai vertici degli uffici giudiziari del paese, che indicano al plenum la rosa di nomi tra cui scegliere. Bisogna scegliere il nuovo capo della procura di Roma dopo il pensionamento di Giuseppe Pignatone del 9 maggio e la lista di nomi usciti dalla commissione stupisce tutti: il pi\u00f9 votato \u00e8 il procuratore generale di Firenze Marcello Viola con quattro voti, a seguire con un voto a testa il capo della procura di palermo Franco Lo Voi e il procuratore di Firenze Giuseppe Creazzo. Il vantaggio di Viola \u2013 appartenente come Lo Voi alla corrente di Magistratura indipendente \u2013 spiazza tutti per due ragioni. La prima \u00e8 che la sua nomina sarebbe in discontinuit\u00e0 con la influente guida di Pignatone e guarda alla parte pi\u00f9 conservatrice della magistratura, quando invece l\u2019asse che fino a quel momento ha guidato le scelte si appoggia sulla corrente progressista di Area. La seconda \u00e8 che in favore di Viola ha votato anche Davigo, che quindi ha appoggiato uno degli ex compagni di Mi, da cui per\u00f2 si era polemicamente separato solo quattro anni prima. Una scelta, questa, che non \u00e8 stata motivata dal consigliere e che, secondo alcune fonti interne alle correnti che all\u2019epoca hanno gestito il passaggio di nomina, sarebbe stata il frutto di una linea condivisa.\n\nIl voto per Viola, tuttavia, diventa un boomerang appena scoppia lo scandalo Palamara. Quello del pg di Firenze (inconsapevole degli accordi intorno alla sua candidatura), infatti, \u00e8 il nome su cui convergono gli invitati alla cena dell\u2019Hotel Champagne \u2013 Palamara, Cosimo Ferri, alcuni consiglieri del Csm e Luca Lotti \u2013 per pilotare la nomina al vertice della procura della Capitale, le cui intercettazioni ancora coperte da segreto finiscono sui giornali.\n\nCos\u00ec scoppia il caso anche se, nella confusione dei giorni successivi e nel mulinello di nomi che piano piano emergono dalle chat e dalle intercettazioni, la figura di Davigo finisce sullo sfondo. Contemporaneamente, matura la sua frattura con il collega di corrente Sebastiano Ardita.\n\nIl Csm corre ai ripari, invalida la votazione del 23 maggio e il 14 gennaio 2020 la quinta commissione torna a esprimersi sulla rosa di candidati per Roma da presentare al plenum. Il nome di Viola \u00e8 evidentemente bruciato dopo lo scandalo e al suo posto \u2013 accanto ai confermati Lo Voi e Creazzo - subentra Michele Prestipino, procuratore aggiunto nella Capitale e in quel momento reggente come facente funzioni, nonch\u00e9 braccio destro di Pignatone.\n\nL\u2019unico a votarlo \u00e8 Davigo che, dopo aver imprevedibilmente votato Viola in maggio, ora vira su Prestipino e lo \u201ccandida\u201d a presentarsi davanti al plenum. Anche nella votazione finale lo sostiene, discostandosi dalla posizione dei suoi due colleghi di gruppo associativo, Ardita e Di Matteo, che al plenum convergono entrambi su Creazzo. Il cambio di fronte \u00e8 clamoroso: dal candidato di discontinuit\u00e0 e proveniente dalla corrente moderata, a quello che pi\u00f9 garantisce la continuit\u00e0 con l\u2019operato di Pignatone e che viene nominato procuratore capo dal plenum del 4 marzo con i voti della corrente progressista di Area, pur essendo sulla carta il meno titolato del gruppo di candidati.\n\nOggi, proprio la farraginosit\u00e0 della procedura \u00e8 costata al Csm l\u2019annullamento della nomina con sentenza del Tar Lazio e confermata dal Consiglio di Stato, che tra le motivazioni indica anche la carenza di motivazione che invece sarebbe stata necessaria per il cambiamento di voto di Davigo.\n\nI verbali di Amara\n\nCronologicamente, i fatti emersi nelle scorse settimane vanno collocati poco dopo la nomina di Prestipino a Roma, nel marzo 2020. \u00c8 a ridosso di questo momento che Davigo riceve dal sostituto procuratore milanese Paolo Storari i verbali dell\u2019ex avvocato dell\u2019Eni Piero Amara.\n\nStorari chiede consiglio a Davigo perch\u00e9 non condivide quella che ritiene un\u2019inerzia da parte del procuratore di Milano Francesco Greco e dell\u2019aggiunta Laura Pedio nel non aprire un fascicolo sulle notizie contenute nei verbali. Nei verbali, infatti, si delinea l\u2019esistenza di una presunta loggia segreta Ungheria, in cui compare anche il nome di Sebastiano Ardita.\n\nQuello di Amara, tuttavia, \u00e8 un nome noto a Davigo e che si intreccia con il caso Palamara: a inizio 2019 il pm romano Stefano Fava, infatti, parla con Davigo e Ardita proprio di dissapori e di possibili conflitti di interesse da parte dell\u2019aggiunto Paolo Ielo e del procuratore Pignatone nella gestione del fascicolo romano su Amara.\n\nE\u2019 in questa fase che Davigo fa una serie di scelte di condotta che oggi lo espongono al rischio di conseguenze penali. Davigo, infatti, non suggerisce a Storari di fare un esposto formale al Csm ma accetta i verbali di Amara in formato word e senza i timbri di procura (elemento che esclude il reato di ricettazione) e mette personalmente al corrente del loro contenuto i vertici del Csm: il vicepresidente David Ermini, il procuratore generale di Cassazione Giovanni Salvi e il primo presidente di Cassazione Pietro Curzio. Non solo, ne parla anche con il consigliere di Area Giuseppe Cascini, con quello di A&I Giuseppe Marra e con il laico Cinque Stelle Fulvio Gigliotti. Con tutti, per\u00f2, lo fa in modo informale e senza lasciare traccia scritta che permetta di mettere in modo un qualche tipo di azione da parte del Consiglio.\n\nProprio questa procedura insolita \u00e8 una delle principali zone grigie del caso della loggia Ungheria. Davigo sostiene di aver agito in modo corretto, in coerenza con una circolare del Csm del 1994. Quella circolare, tuttavia, dice che \u00abil pm che procede deve dare immediata comunicazione al Consiglio con plico riservato al Comitato di presidenza di tutte le notizie di reato nonch\u00e9 di tutti gli altri fatti e circostanze concernenti magistrati che possono avere rilevanza rispetto alle competenze del Consiglio\u00bb e che \u00abpu\u00f2 ritenersi consentito il superamento del segreto investigativo ogni qualvolta questo possa rallentare o impedire l\u2019esercizio della funzione di tutela e controllo da parte del Csm\u00bb.\n\nAl Csm l\u2019interpretazione condivisa \u00e8 che la circolare non legittimi affatto un procuratore a rivelare segreti d\u2019indagine a un membro del Csm a sua scelta. Inoltre, le regole del segreto istruttorio sono disciplinate dal codice di procedura penale e dal decreto legislativo 109 del 2006: solo il procuratore generale presso la Cassazione, con il nulla osta del procuratore capo e se lo ritiene necessario ai fini delle determinazioni sull\u2019azione disciplinare, pu\u00f2 acquisire atti coperti da segreto investigativo senza che il segreto possa essergli opposto.\n\nL\u2019informalit\u00e0 tenuta in tutte le sue interlocuzioni sul dossier Amara rischia di essere un problema per Davigo, anche perch\u00e9 lo stesso pm Storari \u2013 oggi indagato a Brescia per rivelazione di segreto d\u2019ufficio \u2013 ha scaricato su di lui le responsabilit\u00e0. \u00abTecnicamente il dottor Davigo era persona autorizzata a ricevere quegli atti, tale si era qualificato, e in tal senso aveva autorizzato il dottor Storari\u00bb, ha detto il suo avvocato Paolo della Sala.\n\nInoltre, in questa vicenda Davigo commette un secondo passo falso: lascia i verbali in formato digitale nel suo pc al Csm e proprio da qui, dopo il suo pensionamento, sarebbero stati trovati, stampati e inviati in plico anonimo alle redazioni del Fatto Quotidiano e di Repubblica, oltre che al togato Nino Di Matteo che \u2013 nell\u2019aprile 2021 \u2013 denuncia pubblicamente davanti al plenum di aver ricevuto i verbali segreti e li definisce calunniosi nei confronti di Ardita. Oggi, per l\u2019invio dei verbali \u00e8 indagata per calunnia l\u2019ex segretaria di Davigo, Marcella Contrafatto.\n\nLa confidenza a Morra\n\nL\u2019ultimo tassello della vicenda legata ai verbali sono le recenti dichiarazioni del presidente della commissione Antimafia ed ex parlamentare Cinque stelle Nicola Morra. Proprio le sue parole rischiano di essere un problema per l\u2019ex pm di Mani Pulite.\n\nMorra, infatti, ha rivelato di essere stato messo a conoscenza dei verbali segreti sempre da Davigo, in un\u2019occasione in cui si era recato al Csm per parlare con il togato e con Ardita.\n\nIl racconto di quell\u2019incontro \u00e8 stato fatto dallo stesso Davigo a DiMarted\u00ec: \u00abIl senatore Morra, presidente della commissione Antimafia, \u00e8 venuto da me e voleva in quel momento parlare con Ardita, con il quale avevo interrotto i rapporti perch\u00e9 in passato si erano verificati alcuni fatti che avevano fatto venire meno il rapporto fiduciario\u00bb, sono state le parole di Davigo, che ha spiegato che, siccome Morra insisteva a chiedergli di parlare tutti e tre insieme, \u00abL'ho fatto uscire e gli ho spiegato che oltre alle altre ragioni per cui non volevo parlare con Ardita c'\u00e8 anche una questione che potrebbe riguardare una associazione segreta. E gli ho ricordato che nella sua qualit\u00e0 di pubblico ufficiale, come presidente dell'Antimafia, era tenuto al segreto\u00bb.\n\nI fatti sono stati confermati dallo stesso Morra, ma le loro posizioni divergono su un punto: il parlamentare sostiene (e lo ha dichiarato anche davanti ai magistrati di Roma) che Davigo gli avrebbe mostrato fisicamente i verbali, l\u2019ex magistrato invece nega.\n\nTuttavia le intenzioni di Morra sono chiare e vengono spiegate da lui stesso sempre in televisione: \u00abA seguito della notizia della rottura all'interno del gruppo di Autonomia e Indipendenza, per mia iniziativa ho cercato di ragionare con il dottor Davigo e il dottor Ardita, per ricomporre un quadro che a me sembrava particolarmente convincente perch\u00e9 doveva eradicare il sistema correntizio\u00bb. In sostanza, Morra avrebbe tentato di farsi mediatore nella crisi tra Davigo e Ardita perch\u00e9 li riteneva il suo punto di riferimento in materia di politica giudiziaria. Davigo, a parziale spiegazione della rottura, lo avrebbe informato dei verbali sulla loggia Ungheria e della presenza del nome di Ardita.\n\nIl procedimento Palamara\n\nAltro passo falso cronologicamente successivo \u00e8 la decisione di Davigo di rimanere membro della sezione disciplinare che, nel luglio 2020, inizia il procedimento che poi porter\u00e0 alla radiazione di Luca Palamara dalla magistratura.\n\nLa difesa di Palamara ne chiede la ricusazione dal collegio e lo cita come testimone a discarico, perch\u00e9 Davigo nel marzo 2019 ha incontrato a pranzo insieme ad Ardita il magistrato romano Stefano Fava (oggi indagato a Perugia per rivelazione del segreto d'ufficio e favoreggiamento), che li ha messi al corrente delle divergenze e dei possibili conflitti di interesse dentro la procura di Roma, che poi sono stati oggetto di un esposto richiamato nelle incolpazioni al Csm rivolte a Palamara.\n\nIn particolare Fava mette al corrente Ardita e Davigo della sua volont\u00e0 di presentare un esposto al Csm (cosa che fa il 27 marzo 2019) nei confronti del suo procuratore capo, Giuseppe Pignatone. \u00abLa questione era se il procuratore si dovesse astenere nei procedimenti che riguardavano ben tre degli indagati in oggetto, Amara, Bigotti e Balistreri. Risultava che questi avessero conferito incarichi professionali al fratello del procuratore, che fa l'avvocato e si chiama Roberto Pignatone. Insomma, io ritenevo che il capo del mio Ufficio si dovesse astenere. E a quel pranzo parlammo della faccenda e dei miei contrasti con Pignatone proprio per questa ragione\u00bb, ha detto Fava in una intervista a Libero.\n\nAscoltato dalla procura di Perugia, anche Ardita avrebbe dato la stessa versione, dichiarando a verbale: \u00abA un certo punto Fava inizi\u00f2 a evidenziare alcuni problemi che aveva nella gestione dei procedimenti alla Procura di Roma. Parl\u00f2 di alcune consulenze che il fratello di Pignatone aveva fatto per qualche indagato eccellente, se non ricordo male per l'avvocato Amara. Disse che questi rapporti del procuratore creavano dei problemi all'ufficio e anche alla sua attivit\u00e0 investigativa\u00bb.\n\nTradotto: Davigo sarebbe stato parte di un circuito di conoscenze e confidenze che lambivano la partita intorno alla procura di Roma. Non solo, risulta anche che Palamara avrebbe presentato un libro dello stesso Davigo e poi gli avrebbe dato un passaggio in macchina per tornare a casa, ma della conversazione di quella sera non ci sarebbe traccia perch\u00e9 il trojan installato sul cellulare di Palamara quella sera era spento.\n\nDavigo, tuttavia, sceglie di non astenersi. L\u2019istanza di ricusazione viene respinta e lui partecipa: viene anzi considerato uno dei grandi accusatori di Palamara. La sua presenza comporta anche una insolita accelerazione del procedimento disciplinare. Il 19 ottobre del 2020 per Davigo, infatti, scatta il pensionamento per raggiunti limiti di et\u00e0 e la sua decadenza da consigliere del Csm e quindi dal collegio disciplinare rischia di far saltare tutto il procedimento. Ecco che allora vengono fissate udienze a tappe forzate \u2013 tanto che uno dei motivi del ricorso in cassazione di Palamara contro la sentenza del disciplinare, oltre alla presenza di Davigo in possibile conflitto di interesse, \u00e8 anche la compressione del diritto di difesa \u2013 e Palamara viene espulso l\u20198 ottobre.\n\nIl pensionamento\n\nNominato Prestipino al vertice della procura di Roma ed espulso Palamara, l\u2019ordine interno sembrerebbe ricomposto con una maggioranza relativa legata ad Area, ma per Davigo si apre lo scontro pi\u00f9 duro.\n\nLui vorrebbe completare il mandato al Csm anche dopo il pensionamento: non \u00e8 mai successo prima, ma si appiglia a un cavillo: il pensionamento non \u00e8 causa espressa di decadenza dall\u2019incarico di consigliere. Tuttavia il consiglio deve votare e a Davigo serve la maggioranza dei membri. Di quel che accade in quei giorni ci sono varie ricostruzioni. Secondo alcune fonti, Davigo avrebbe sperato di avere la maggioranza proprio perch\u00e9 era stato decisivo nella nomina del procuratore di Roma e nel caso Palamara. Secondo altri, invece, il sistema delle correnti prima lo ha usato per risolvere quelle due spinose vicende e poi se ne \u00e9 liberato.\n\nI fatti certi sono i seguenti: proprio il giorno della votazione sulla sua decadenza, Davigo non pu\u00f2 essere presente al Csm perch\u00e9 viene chiamato a Perugia dal procuratore capo Raffaele Cantone per essere ascoltato come testimone nel processo penale a carico di Palamara. Un legame con quel processo che incrina ulteriormente l\u2019opportunit\u00e0 del suo ruolo di giudicante nel disciplinare del Csm.\n\nNel mentre, la maggioranza del Csm vota contro di lui: determinante \u00e8 il voto sfavorevole di Nino Di Matteo, consigliere indipendente ma eletto con la corrente di Davigo. Dopo il suo intervento si astengono tre consiglieri di Area (due invece voteranno a favore, come sembrava essere l\u2019orientamento iniziale del gruppo) mentre votano contro i vertici della Cassazione (sia Giovanni Salvi che Pietro Curzio sono di area Magistratura democratica). Cos\u00ec Davigo esce di scena dal Csm, anche se propone immediatamente ricorso contro la decisione.\n\nLa somma di questi passi falsi porta a due possibili conseguenze: una di tipo penale e una politica. Sul fronte politico,le dichiarazioni del parlamentare grillino Nicola Morra che ha parlato di Davigo come \u00abpunto di riferimento\u00bb e che da lui \u00e8 stato messo al corrente dei contenuti dei verbali aprono un problema alla corrente di Autonomia e Indipendenza, che era nata proprio dalla proclamata necessit\u00e0 di una distanza chiara tra partiti e giustizia.\n\nSul piano penale, l\u2019informalit\u00e0 nel trattare i verbali segreti consegnati da Storari rischia di complicare la posizione di Davigo. Proprio il fatto che Morra si sia recato a rendere dichiarazioni spontanee ai magistrati di Roma potrebbe aprire all\u2019ipotesi di un procedimento penale con l\u2019ipotesi di rivelazione di segreto d\u2019ufficio a carico di Davigo. Non c\u2019\u00e8 notizia che questo sia avvenuto, ma il rischio \u00e8 concreto perch\u00e9 la norma \u00e8 chiara: il pubblico ufficiale che \u00abviolando i doveri inerenti le sue funzioni\u00bb o comunque \u00ababusando della sua qualit\u00e0\u00bb rivela notizie che devono rimanere segrete o \u00abne agevola in qualsiasi modo la conoscenza\u00bb rischia da sei mesi a tre anni di reclusione."}