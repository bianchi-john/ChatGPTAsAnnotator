{"id": "1a67cbd3-4924-485c-86db-ac1127de77fb", "meta_dataset": "", "meta_language": "Italian", "meta_label": "Group 2", "meta_title": "Farini, la proposta: \u201cRimborsi da 400 euro per le famiglie delle vittime da Covid\u201d", "url": "https://www.liberta.it/news/cronaca/2021/04/29/farini-la-proposta-rimborsi-da-400-euro-per-le-famiglie-delle-vittime-da-covid/", "text": "Farini \u00e8 uno dei paesi della nostra provincia che sono stati particolarmente colpiti dalla pandemia da Covid-19. Per questo il gruppo consiliare di minoranza \u201cRicomincia Farini\u201d chiede all\u2019amministrazione comunale di sostenere la proposta di erogare un contributo economico alle famiglie che hanno avuto un lutto a causa del Covid. Lo fanno attraverso una mozione che sar\u00e0 discussa domani, venerd\u00ec, nel consiglio comunale.\n\n\u201cLa nostra comunit\u00e0 \u00e8 formata da un tessuto economico alquanto fragile, oggi reso ancora pi\u00f9 fragile dalla presenza dell\u2019emergenza sanitaria \u2013 osserva il consigliere Giovanni Bracchi, promotore della mozione -. Sia nel 2020 sia nel 2021 il nostro Comune \u00e8 stato colpito da un\u2019ondata di decessi a causa del Covid. Il Comune di Farini ha ancora dei fondi Covid cui potrebbe attingere. Chiediamo che venga istituito un fondo per erogare poi un contributo di almeno 400 euro alle famiglie che hanno avuto un lutto e che hanno dovuto sostenere le spese funebri del loro congiunto\u201d."}