{"id": "7b64542e-11d0-464d-a060-1145a9d0ad3a", "meta_title": "Il premier libico a Roma, dalla ricostruzione del paese alla gestione dei flussi migratori: i dossier sul tavolo", "url": "https://www.ilsole24ore.com/art/il-premier-libico-roma-ricostruzione-paese-gestione-flussi-migratori-dossier-tavolo-AEjLm5M", "text": "Pi\u00f9 stabilit\u00e0 nel paese del Nord Africa, con un sostegno italiano al processo di transizione politica in vista dell\u2019appuntamento elettorale del 24 dicembre di una Libia che cerca di lasciarsi alle spalle l\u2019esperienza della guerra civile, e da creare le condizioni per una ricostruzione economica che veda in campo anche le aziende italiane. A meno di due mesi dalla visita del presidente del Consiglio italiano a Tripoli, nel pomeriggio Mario Draghi e il suo omologo libico Abdel Hamid Dbeibah, a capo di un esecutivo di transizione, tornano a vedersi per un faccia a faccia quasi tutto orientato sul rilancio della partnership economica e sul dossier migranti. Non \u00e8 escluso che si affronti anche il nodo dei pescatori siciliani, in prima linea in un braccio di ferro continuo con i libici. Al termine dell\u2019incontro \u00e8 previsto che i due intervengano in conferenza stampa.\n\nDbeibah, vogliamo ricostruire la Libia meglio di prima, Italia partner migliore\n\nRispetto all\u2019inizio di aprile, lo slancio del nuovo governo di unit\u00e0 nazionale guidato da Dbeibah ha subito un considerevole rallentamento tra nodi politici interni - come l\u2019approvazione del bilancio, non ancora arrivata -, un certo attivismo dei gruppi armati e il rapporto, tutt\u2019altro che risolto, con l\u2019uomo forte della Cirenaica, Khalifa Haftar. Sul fronte migranti, invece, \u00e8 massimo lo sforzo dell\u2019Italia per far s\u00ec che il dossier divenga soprattutto europeo. Per Dbeibah \u00e8 la prima visita ufficiale in Italia da quando ha assunto la carica di primo ministro. \u00abL\u2019Italia dista solo un\u2019ora e dieci minuti da Tripoli\u00bb, ha ricordato, intervenendo in mattinata al business forum tra Italia e Libia, che si \u00e8 svolto questa mattina alla Farnesina. All\u2019incontro \u00e8 intervenuto il ministro degli Affari esteri Luigi Di Maio. Nell\u2019occasione il premier libico ha ricordato che ora \u00aboccorre rilanciare tutti i settori della nostra economia\u00bb, \u00abvogliamo ricostruirla meglio di prima, l\u2019Italia \u00e8 il partner migliore. Faremo tutto il possibile perch\u00e9 i progetti che la Libia ha elaborato insieme all\u2019Italia in questa visita di carattere economico per eccellenza possano \u00abconcretizzarsi, diventare realt\u00e0\u00bb. Secondo il presidente della Camera di commercio italo-libica Gianfranco Damia si parla di 150 miliardi per le ricostruzione della Libia. Di questi almeno 30-40 potrebbero essere per le aziende italiane.\n\nImportante sostegno Italia e Ue in lotta a migrazione illegale\n\nEconomia, ma non solo, Dbeibah ha messo al contempo in evidenza l\u2019\u00abimportante sostegno di Italia e Ue in lotta a migrazione illegale\u00bb. \u00abIl supporto che l\u2019Italia fornisce in Ue sull\u2019immigrazione - ha spiegato - \u00e8 molto importante e lo abbiamo ribadito nei diversi incontri avuti al livello italiano ed europeo\u00bb.\n\nIl cambiamento di equilibri dalla rivoluzione del 2011 a oggi\n\nDal punto di vista economico c\u2019\u00e8 da recuperare il terreno perso. Fino alla rivoluzione del 2011 la Libia rappresentava il quinto fornitore mondiale dell\u2019Italia, mentre il nostro Paese si attestava al primo posto tra gli esportatori verso il Paese africano. L'Italia, inoltre, era il terzo investitore tra i Paesi europei, se si escludono gli investimenti petroliferi, ed il quinto a livello mondiale. La caduta di Gheddafi e la guerra civile hanno stravolto le dinamiche. Questa mattina Di Maio ha tuttavia ricordato che \u00abanche nel 2020, a dispetto dell'emergenza pandemica, l'Italia \u00e8 stata il primo cliente della Libia e il suo primo fornitore europeo. Il nostro interscambio ha superato i 2 miliardi e mezzo di euro e contiamo di riportarlo ai ben pi\u00f9 alti livelli precedenti alla fase di instabilit\u00e0 politica. Ricordo che nel 2012 i nostri scambi commerciali hanno raggiunto la cifra record di 15 miliardi di euro\u00bb. Si punta pertanto a creare le condizioni affinch\u00e9 il processo di ricostruzione, politica ed economica del paese, si consolidi. Roma punta a esercitare il ruolo di partner economico per la Libia. La visita a Roma di Dbeibah diventa dunque un tassello del percorso di rilancio del partenariato bilaterale che l'Italia e la Libia hanno intrapreso sin dai giorni immediatamente successivi alla formazione dell'autorit\u00e0 transitoria unificata.\n\nLa collaborazione nella gestione dei flussi migratori\n\nTre giorni fa il ministro degli Affari esteri italiano si \u00e8 recato a Tripoli (per la nona volta) assieme al collega maltese e al commissario Ue per il Vicinato, Oliver V\u00e1rhelyi. Il dossier migranti arriva sul tavolo del bilaterale previsto a Palazzo Chigi dopo pranzo. Dbeibah e Draghi parleranno a lungo. Si cercher\u00e0, innanzitutto, di integrare le esigenze di due Paesi accomunati dal problema dei flussi migratori. Per la Libia la priorit\u00e0 \u00e8 proteggere i confini meridionali, quelli del Fezzan dove, negli ultimi mesi, l\u2019Italia sta concentrando l\u2019attenzione. La priorit\u00e0 \u00e8 anche italiana ed europea, tant\u2019\u00e8 che Roma sta spingendo per un impegno anche finanziario di Bruxelles."}