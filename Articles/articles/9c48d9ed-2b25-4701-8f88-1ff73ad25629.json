{"id": "9c48d9ed-2b25-4701-8f88-1ff73ad25629", "meta_title": "La variante Delta preoccupa il Regno Unito. E l'Italia?", "url": "https://www.ilfoglio.it/salute/2021/06/14/news/variante-delta-per-proteggersi-l-italia-deve-sequenziare-di-piu--2516460/", "text": "Mentre il Regno Unito si prepara a prendere provvedimenti per contenere la variante Delta di Sars-CoV-2, diffusa oggi per il 90 per cento dei casi su pi\u00f9 di 50 mila nuovi contagi nell'ultima settimana, in Italia il governo resta vigile ma ritiene che non ci sia ancora bisogno di misure straordinarie. L'ultimo monitoraggio dell'Istituto superiore di Sanit\u00e0 registra una presenza di questa variante inferiore all'1 per cento nel nostro paese, come ha confermato anche il presidente Silvio Brusaferro. Nonostante questo, nelle ultime ore aumentano gli inviti da parte di alcuni virologi a non prendere alla leggera la capacit\u00e0 di diffusione di questo ceppo indiano del virus, che si \u00e8 dimostrato pi\u00f9 contagioso della cosiddetta variante inglese. \u201cIl dato finora \u00e8 basso, ma probabilmente \u00e8 sottovalutato\u201d, ha detto all'Adnkronos Salute il virologo Fabrizio Pregliasco, docente dell'Universit\u00e0 Statale di Milano. \u201cAdesso dovremmo farci pi\u00f9 attenzione\u201d: il rischio, \u201c\u00e8 che in autunno ci sia un rialzo dei contagi, un colpo di coda del virus\u201d.\n\n Per il momento il presidente del Consiglio, Mario Draghi, ha fatto riferimento solo a un'eventuale quarantena per chi arriva dall'Inghilterra. \u201cNoi facciamo il tampone a chi entra in Italia. Se dovessero ricominciare ad aumentare i contagi, dovremmo reinserire la quarantena per chi arriva dall'Inghilterra, ma questa situazione al momento non c'\u00e8, non ci siamo ancora\u201d, ha detto ieri durante la conferenza stampa al termine del G7.\n\n La pi\u00f9 importante misura da mettere in campo resta per\u00f2 quella di sequenziare i nuovi contagi per avere una fotografia reale delle varianti presenti nel paese. Come ha spiegato Matteo Bassetti, direttore della Clinica di Malattie infettive dell'ospedale San Martino di Genova, ancora all'Adnkronos Salute, con i numeri contenuti dei nuovi casi quotidiani che si registrano in Italia \u2013 circa 1.000/1.500 positivi \u2013 il controllo sulla diffusione di questa variante pu\u00f2 ancora essere gestito al meglio perch\u00e9 sequenziare \u00e8 pi\u00f9 facile.\n\n Al momento sappiamo che c'\u00e8 stato un focolaio con 10 contagi in una palestra di Milano: uno di questi \u00e8 risultato positivo alla variante indiana e per gli altri \u00e8 stato richiesto il sequenziamento. Bisogna per\u00f2 ricordare che rispetto al Regno Unito, l'Italia ha scelto una strategia vaccinale che si basa su due dosi di vaccino. \u201cQuello che sta succedendo nel Regno Unito, con l'aumento dei casi collegato alla variante indiana, \u00e8 legato da una parte al fatto che la gran parte della popolazione \u00e8 vaccinata con una sola dose e poi che alcuni hanno posticipato di molto la seconda dose\u201d, ha detto ancora Bassetti, che ha ricordato come la variante Delta sia coperta dai vaccini che stiamo utilizzando."}