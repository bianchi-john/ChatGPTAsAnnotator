{"id": "0f9cabe5-0f68-4f60-a7e6-13a5ebee963f", "meta_dataset": "", "meta_language": "Italian", "meta_label": "Group 2", "meta_title": "Ferrara. Il fondo non autosufficienza torna a crescere dopo i tagli", "url": "https://lanuovaferrara.gelocal.it/ferrara/cronaca/2021/05/31/news/il-fondo-non-autosufficienza-torna-a-crescere-dopo-i-tagli-1.40336531", "text": "FERRARA. Dopo l\u2019anno del taglio dei fondi, si prospetta nel 2021 un recupero delle risorse locali destinate alla non autosufficienza. L\u2019anno scorso i Comuni hanno dovuto adottare soluzioni solidaristiche per evitare che il milione in meno assegnato dalla Regione (per il mancato utilizzo di una parte dei fondi disponibili) andasse a danneggiare in modo pi\u00f9 pesante la popolazione del distretto sanitario dell\u2019Alto ferrarese.\n\n\n\nLa quota di contributo che sar\u00e0 distribuita dalla Regione crescer\u00e0 nel 2021 ma per sapere se Ferrara sar\u00e0 tra le province che trarranno vantaggio dalla circostanza bisogner\u00e0 attendere il momento della ripartizione delle quote del fondo.\n\n\n\nViale Aldo Moro ha deciso infatti di andare verificare, territorio per territorio, l\u2019impatto della pandemia sulla consistenza della fascia di popolazione che pi\u00f9 di tutte ha sub\u00ecto l\u2019aggressione del Covid, quella dei cittadini pi\u00f9 anziani. Una classe d\u2019et\u00e0 (gli over 70) che assorbe buona parte delle risorse destinate al sostegno della non autosufficienza. Il motivo \u00e8 che l\u2019infezione ha colpito in modo differenziato la popolazione residente in aree diverse dell\u2019Emilia Romagna, un aspetto rilevante se viene rapportato alle esigenze di assistenza correlate alla composizione anagrafica della popolazione. Un altro passaggio che incider\u00e0 sulla consistenza dell\u2019erogazione sar\u00e0 la suddivisione intra-provinciale dei contributi (che ammontano a circa 40 milioni), che terr\u00e0 conto anche in questo caso dell\u2019evoluzione demografica indotta dall\u2019incidenza del Covid. Il fondo distribuisce alcune sovvenzioni che aiutano le famiglie a gestire persone con problemi di autosufficienza e di grave disabilit\u00e0.Si va dall\u2019assegno di cura, che pu\u00f2 assere erogato al familiare o al care giver che si prende cura del soggetto non autosufficiente, al sostegno ai ricoveri di sollievo, cio\u00e8 la permanenza in strutture sanitarie dove la persona non in grado di provvedere a se stessa e bisognosa di cure pu\u00f2 essere assistita temporaneamente. Ma c\u2019\u00e8 anche la somma assegnata per le cosiddette \u201cdimissioni difficili\u201d, i casi in cui il paziente che necessita di assistenza viene dimesso dall\u2019ospedale e, per motivi economici, non pu\u00f2 essere subito trasferito in una struttura socio-sanitaria.In questo caso il contributo deve essere valutato e autorizzato da una commissione tecnica che deve verificare, in base a specifiche indicazioni della Regione, se il paziente pu\u00f2 trarre beneficio da progetti riabilitativi. \u00abNei mesi scorsi \u2013 spiega il responsabile dell\u2019Area anziani dell\u2019Asl,\u2013 sono state sostanzialmente finanziate il 100% delle richieste per agevolare le dimissioni dagli ospedali intasati dalla pandemia. Quest\u2019anno, gi\u00e0 a partire dal mese in corso, si sta ritornando al regime ordinario, che sostiene solo una quota di assistiti, quelli che possono essere sottoposti con beneficio ad attivit\u00e0 di riabilitazione\u00bb."}