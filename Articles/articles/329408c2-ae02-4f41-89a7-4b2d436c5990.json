{"id": "329408c2-ae02-4f41-89a7-4b2d436c5990", "meta_title": "Ultima giravolta sui vaccini. \u00abVietareAstrazeneca a tutti\u00bb", "url": "https://www.laverita.info/ultima-giravolta-sui-vaccini-vietare-astrazeneca-a-tutti-2653366907.html", "text": "Il presidente della task force europea contraddice il ministro Roberto Speranza: \u00abMeglio non darlo agli over 60\u00bb. Polemiche sul cocktail. L'Oms diceva: sbagliato mescolare dosi diverse. Caos anche su J&J agli anziani. Giravolte, capriole, piroette. Non bastavano quelle dell'Italia su Astrazeneca; a complicare la matassa, ora, ci si mette pure l'Ema. Ieri, La Stampa ha chiesto a Marco Cavaleri, capo della task force vaccini dell'Agenzia Ue, se non fosse meglio vietare la somministrazione di Vaxzevria anche agli ultrasessantenni. Risposta: \u00abS\u00ec ed \u00e8 un'opzione che molti Paesi, come Francia e Germania, considerano alla luce della maggiore disponibilit\u00e0 dei vaccini a mRna\u00bb. Un intervento a gamba tesa su quello che Roberto Speranza aveva spacciato per \u00abmessaggio chiaro\u00bb del governo su Astrazeneca. Ma non era l'Ema che, pur mettendo in guardia sull'iniezione agli under 30, considerava \u00absicuro ed efficace\u00bb il preparato anglosvedese per tutte le et\u00e0? E se, come precisato da Cavaleri, \u00abgli incidenti sono rarissimi\u00bb, perch\u00e9 dovrebbe essere meglio bandire quel siero? Fino ad oggi, abbiamo corso pericoli in attesa di una cornucopia di vaccini a mRna? Non si poteva razionalizzarne l'uso, distribuirli anzitutto alle categorie pi\u00f9 fragili, senza sprecare dosi per avvocati, insegnanti o studenti e poi proseguire con il resto della popolazione? Per di pi\u00f9, Cavaleri ha sparigliato nuovamente le carte quando, sentito dall'Ansa, ha sottolineato: \u00ab\u00c8 bene usare tutti i vaccini disponibili, mirando a coprire tutti i soggetti a rischio quanto prima\u00bb. Ormai siamo alla Babilonia informativa, a un vortice di fughe in avanti e correzioni di tiro: sembra essere vero tutto e il contrario di tutto. Non a caso, si va aggravando il caos sul cocktail per i richiami. Dal G7 della Cornovaglia, Mario Draghi ha trasmesso il suo cordoglio alla famiglia di Camilla Canepa, la diciottenne morta a Genova dopo l'iniezione di Astrazeneca: \u00abNon doveva avvenire\u00bb, ha ammesso, ma poi ha tagliato corto: \u00ab\u00c8 molto difficile chiarire le responsabilit\u00e0\u00bb. Un po' d'acqua sul fuoco: \u00abRassicuro sui vaccini, nessun timore o incertezza. Speranza ha chiarito, le Regioni aderiscono\u00bb. Peccato che le cose non stiano cos\u00ec. Il ministro della Salute, pi\u00f9 che chiarire, ha messo il timbro su una giravolta non suffragata da certezze scientifiche. E le Regioni sono tutt'altro che felici di accodarsi alle istruzioni di Roma. Speranza ha fatto la voce grossa: \u00abChiediamo alle autorit\u00e0 regionali di allinearsi ai piani nelle prossime settimane\u00bb. Gli ha subito piantato una grana il governatore campano, Vincenzo De Luca: \u00abChi ha fatto la prima dose di Astrazeneca sopra i 60 anni, pu\u00f2 completare il ciclo con Astrazeneca. Per i soggetti sotto i 60 anni (tranne che per chi \u00e8 alla dodicesima settimana) non si somministrano vaccini diversi dalla prima dose, sulla base di preoccupazioni scientifiche che invieremo al governo\u00bb. Sul \u00abmix and match\u00bb di rimedi anti Covid, d'altronde, Cavaleri dell'Ema non fa che alimentare le perplessit\u00e0: \u00abHa gi\u00e0 funzionato in passato, non ci aspettiamo problemi di sicurezza, anche se non ci sono grandi studi a riguardo e servir\u00e0 un attento monitoraggio\u00bb. In sintesi: mancano ricerche conclusive e, per essere sicuri che non ci siano controindicazioni, dovremo vigilare. Cos'\u00e8, questa, se non una sperimentazione di massa? Peraltro, fino a non molto tempo fa, le indicazioni ufficiali andavano in una direzione diversa. Alcune di esse risultano ancora vigenti. L'8 gennaio 2021, l'Oms aveva pubblicato le sue \u00abraccomandazioni\u00bb, nelle quali si leggeva che \u00abnon ci sono dati disponibili sull'intercambiabilit\u00e0\u00bb del vaccino di Pfizer con altri preparati a mRna o con altri tipi di vaccini e che, quindi, era preferibile \u00abche lo stesso prodotto sia usato per entrambe le dosi\u00bb. Nell'ultimo aggiornamento del documento, risalente al 21 aprile, era confermata l'intercambiabilit\u00e0 per i soli vaccini a vettore virale, ma non per la combinazione tra i rime tipo Astrazeneca e quelli a mRna. A marzo, i Centers for disease control americani sentenziavano: \u00abMischiare i vaccini solo in situazioni eccezionali\u00bb. Sul sito dell'Aifa, \u00e8 tuttora consultabile il foglio illustrativo del farmaco anglosvedese, in cui \u00e8 specificato: \u00abSe viene somministrata la prima iniezione di Vaxzevria, per completare il ciclo di vaccinazione anche la seconda iniezione dovr\u00e0 essere con Vaxzevria\u00bb. Ma non \u00e8 finita. Nel protocollo Inail per la vaccinazione anti Covid nei luoghi di lavoro, risalente alla met\u00e0 di aprile e che non risulta abrogato, \u00e8 scritto: \u00abI vaccini non sono intercambiabili e la seconda dose deve essere effettuata con lo stesso vaccino utilizzato per la prima dose\u00bb. Gli orientamenti finora emersi, evidentemente, presupponevano la scarsit\u00e0 di dati disponibili, confermata nuovamente da Cavaleri. Speranza ha parlato di \u00abstudi incoraggianti\u00bb. Sono state condotte alcune ricerche in Germania, Spagna e Regno Unito. In particolare, agli inglesi consta che mescolare il vaccino Astrazeneca con quello a mRna tenda, s\u00ec, a stimolare una maggiore risposta immunitaria, ma anche, coerentemente, ad accrescere gli effetti collaterali, sebbene moderati. La domanda \u00e8: senza una soluzione definitiva ai dilemmi sulla vaccinazione eterologa e in presenza di indicazioni che evidenziano una maggiore incidenza delle razioni avverse, sar\u00e0 opportuno informare adeguatamente il milione e passa di italiani, che ministero e Cts pensano di poter agevolmente utilizzare come cavie? Il politico di Leu ci invita a fidarci degli scienziati; ma gli scienziati sono quelli delle inversioni a U e delle indicazioni farisaiche, basate su \u00abraccomandazioni preferenziali\u00bb, con un sostanziale via libera all'anarchia vaccinale. Rimane, inoltre, il gigantesco interrogativo su Johnson&Johnson, farmaco sostanzialmente identico a Vaxzevria, che per\u00f2 non prevede richiami. Sempre De Luca ha annunciato: \u00abDa oggi (da ieri, ndr) non somministreremo pi\u00f9 dosi di vaccino a vettori virali, a nessuna fascia di et\u00e0\u00bb. Secondo Speranza, invece, Janssen, ancora poco diffuso nel nostro Paese per avere una panoramica precisa dei rischi, pu\u00f2 essere inoculato agli over 60. E Cavaleri, come abbiamo visto, ritiene che \u00abtutti i vaccini approvati dall'Ema\u00bb mantengano \u00abun rapporto rischio beneficio positivo\u00bb. Per quale motivo, allora, suggerire la soppressione di Astrazeneca, tenendo Johnson&Johnson? Pare di vedere Matteo Renzi con camice bianco e siringa in mano: \u00abItaliani, state sereni\u00bb."}