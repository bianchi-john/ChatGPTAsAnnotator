{"id": "67e8c429-9199-4a54-961d-0cbe62f62e1d", "meta_dataset": "", "meta_language": "Italian", "meta_label": "Group 1", "meta_title": "Ex polveriera di Cantone: partiti i lavori per realizzare il percorso naturalistico", "url": "https://www.liberta.it/news/cronaca/2021/05/14/ex-polveriera-di-cantone-partiti-i-lavori-per-realizzare-il-percorso-naturalistico/", "text": "Ruspe ed escavatori hanno dovuto faticare un po\u2019 per \u201cperforare\u201d il muro verde di vegetazione oltre il cancello di ingresso, ricavandosi un sentiero di accesso libero che ricalcasse quello gi\u00e0 esistente. Cos\u00ec, all\u2019ex polveriera militare \u201cValtidone\u201d di Cantone \u2013 nei comuni di Agazzano, Piozzano e Pianello \u2013 sono iniziati ufficialmente ieri i lavori per la realizzazione di un atteso percorso naturalistico che permetter\u00e0 di restituire ai cittadini la fruizione dell\u2019area boschiva: per il momento, un percorso ad anello fino al torrente Lisone che si estende solo su nove dei 110 ettari che compongono la polveriera.\n\nNel progetto \u2013 da 100mila euro, di cui 80mila finanziati dalla Regione e il resto dal comune di Agazzano \u2013 c\u2019\u00e8 l\u2019idea di sviluppare un percorso ad anello con aree di sosta attrezzate, un piccolo parcheggio, pannelli didattici e attraversamenti sui torrenti che solcano il bosco: un piccolo paradiso a due passi dalla citt\u00e0 per le famiglie e gli amanti della natura. A salutare le prime \u201cbennate\u201d sono state gli assessori di Agazzano e Piozzano Dea De Angelis e Robertino Barocelli: quest\u2019ultimo ha gi\u00e0 annunciato di voler investire nuovamente sulla polveriera, stanziando 200mila euro nei prossimi anni."}