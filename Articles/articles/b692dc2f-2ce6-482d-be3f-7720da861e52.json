{"id": "b692dc2f-2ce6-482d-be3f-7720da861e52", "meta_title": "Covid, Speranza: \u00abItalia tutta bianca, primo venerd\u00ec da ottobre senza ordinanze\u00bb", "url": "https://www.ilmessaggero.it/politica/covid_italia_zona_bianca_dpcm_speranza_cosa_ha_detto_variante_delta_ultime_notizie_oggi_2_luglio_2021-6057671.html", "text": "Il ministro della Salute Roberto Speranza, intervenuto all'incontro \u201cRipartiamo, Giornata nazionale per la salute e il benessere nelle citt\u00e0\u201d in corso a Roma, ha fatto il punto sulla situazione Covid e sull'emergenza variante Delta. \u00abQuesto \u00e8 un venerd\u00ec particolare. Per me il venerd\u00ec \u00e8 sempre stato un giorno molto complicato, quello delle ordinanze, perch\u00e9 si riunisce la Cabina di regia, poi il Cts e io nel pomeriggio firmo le ordinanze con cui ho un p\u00f2 alla volta, dall'autunno dell'anno scorso, cambiato i colori delle Regioni. Ma oggi \u00e8 il primo venerd\u00ec, dall'autunno scorso, in cui non sar\u00f2 chiamato a firmare ordinanze\u00bb, ha detto il ministro.\n\nCovid, la fotografia del Paese\n\n\u00abCome sapete - ha aggiunto - l'Italia da luned\u00ec \u00e8 tutta in zona bianca. Non sono intercorse ragioni per una modifica dello status quo. E quindi, per la prima volta da ottobre, non avr\u00f2 la necessit\u00e0 di firmare ordinanze. Questa \u00e8 una notizia positiva quindi \u00e8 una bella giornata per tutti noi\u00bb, ha precisato Speranza che, alla fine del suo intervento, ha ricevuto in dono una penna dalle mani di Enzo Bianco, presidente Consiglio nazionale Anci e presidente C14+, che ha scherzato sul fatto che non servir\u00e0 a firmare ordinanze simili a quelle dei mesi scorsi.\n\nVariante Delta, \u00abvaccino Johnson&Johnson protegge contro il ceppo\u00bb. Gli effetti durano per almeno otto mesi\n\n\u00abI numeri di oggi della cabina di regia sono molto incoraggianti. \u00c8 la fotografia di un Paese con un quadro epidemiologico molto migliorato, conseguenza della campagna di vaccinazione che resta l'arma fondamentale per mettersi alle spalle questa stagione\u00bb. Tuttavia, ha avvertito \u00abcontinuo a chiedere massima prudenza ed i numeri ci dicono che la strada della gradualit\u00e0 \u00e8 quella giusta\u00bb. \u00abSiamo ancora dentro questa battaglia e c'\u00e8 bisogno di grande cautela. Ci vuole gradualit\u00e0 perch\u00e9 la partita \u00e8 ancora aperta e guai a pensare diversamente\u00bb."}