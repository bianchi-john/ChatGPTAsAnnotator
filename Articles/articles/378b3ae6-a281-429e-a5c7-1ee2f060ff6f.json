{"id": "378b3ae6-a281-429e-a5c7-1ee2f060ff6f", "meta_dataset": "", "meta_language": "Italian", "meta_label": "Group 1", "meta_title": "Da Narcao all'Antartide: \"In viaggio a passo d'uomo con 40 gradi sottozero\"", "url": "https://www.unionesarda.it/sardi-nel-mondo/notizie/da-narcao-all-antartide-in-viaggio-a-passo-d-uomo-con-40-gradi-sottozero-l7jr50z3", "text": "Che l'Antartide, inospitale quanto unico, sia meta di scienziati e ricercatori, \u00e8 cosa nota. Meno lo \u00e8 che ogni anno Italia e Francia organizzino una spedizione di cingolati, la Traversa , per garantire i rifornimenti pesanti di combustibili, alimenti e altri prodotti allo staff della Stazione Italo-francese di Concordia, 3200 metri di altitudine e -80\u00ba in inverno, oltre 1000 chilometri dal mare e dall'altra stazione italiana, la Mario Zucchelli. Una missione a cui, nelle edizioni 2017/18 e 2019/20, ha partecipato Enrico Ghisu, trentasettenne di Terraseo, frazione di Narcao, esperto meccanico.\n\nIl sogno\n\nIl caporal maggiore capo scelto Ghisu, meccanico negli Alpini a Trento, \u00e8 stato in Afghanistan e ad Haiti. In Antartide, per\u00f2, non \u00e8 andato da militare ma selezionato dall'Enea per conto del Programma nazionale di ricerche in Antartide, finanziato dal ministero dell'Universit\u00e0 e Ricerca e coordinato dal Consiglio nazionale delle ricerche per la parte scientifica, e dall'Enea (Agenzia nazionale per le nuove tecnologie, l'energia e lo sviluppo economico sostenibile) per l'attuazione operativa delle spedizioni.\n\n\u00abDella Traversa mi parl\u00f2 il sergente maggiore Raul Nascimben (veterano, ora operativo sulla traversa in corso), e dopo anni di tentativi e tre colloqui, a giugno 2017 sono stato selezionato\u00bb, spiega Ghisu. \u00abOttenuta l'idoneit\u00e0 fisica all'Istituto di medicina aerospaziale di Linate, ho iniziato il corso, una settimana al Centro Enea del Brasimone (Bologna), una in alta quota sul Monte Bianco. Nulla \u00e8 lasciato al caso, fondamentale fare gruppo e gestire lo stress\u00bb.\n\nLa traversa\n\nSi parte a inizio novembre con voli civili fino a Christchurch (Nuova Zelanda). \u00abDa l\u00ec con un aereo C130 si arriva alla stazione costiera italiana Mario Zucchelli atterrando sul pack (mare ghiacciato), poi con un velivolo pi\u00f9 piccolo si va a Cap Prud'Homme, sito Italo-francese da dove partir\u00e0 la Traversa\u00bb. Nei primi giorni viene fatta la manutenzione dei mezzi, ma non solo. A 5 chilometri c'\u00e8 l'Isola Petrel, sede della base francese di Dumont d'Urville, dove arriva la nave rompighiaccio con i rifornimenti che i traversisti trasferiscono a Cap Prud'Homme e stoccano in tre convogli, ciascuno trainato da due trattori e, a rimorchio su slitte, una decina tra cisterne e container.\n\nQuando si parte per Concordia, in testa, dietro al gatto delle nevi, c'\u00e8 la carovana-vita, con alloggi, cucina e frigoriferi dove, sembra incredibile, si conservano i cibi per evitare che si congelino. Durante la traversa, tutti, meccanici o medici, guidano un mezzo. \u00abOgni mattina metto in moto i trattori e verifico che tutto funzioni. Alle 7 si parte, alle 13 si pranza e alle 20 si cena: il tempo \u00e8 scandito dalle lancette dell'orologio, l\u00ec il sole non tramonta, \u00e8 giorno h24\u00bb, racconta Enrico. \u00abFuori ci sono -40\u00ba, ma in cabina fa caldo come a luglio in Sardegna. Si ascolta musica, si guarda il paesaggio, si pensa ai progetti futuri, a tutto\u00bb. I 1300 chilometri si percorrono a 11 all'ora e, se non ci sono guasti o tormente che causano il whiteout , il bianco totale che azzera la visibilit\u00e0, si arriva in una decina di giorni a Concordia, dove il personale attende con entusiasmo. \u00abPer me, l'ingegnere Marco Buttu di Gavoi e Andrea Satta di Cabras del Cnr (due dei partecipanti in base Concordia) sventolavano i quattro mori\u00bb. I traversisti scaricano i rifornimenti, caricano l'immondizia differenziata, che verr\u00e0 smaltita in Australia, e ripartono in senso inverso. \u00c8 un raid che si ripete per due o tre volte, ognuno richiede circa 23 giorni e quindi si termina a febbraio. All'ultimo ritorno a Cap Proud'Homme si ricoverano i mezzi e lo staff va a Dumont d'Urville per imbarcarsi sulla rompighiaccio diretta a Hobart (Australia), per poi far rientro a casa. \u00abProprio l\u00ec, undici mesi fa, siamo stati informati della pandemia: venivamo da un ambiente ovattato e sapere del Covid \u00e8 stato impressionante\u00bb.\n\nNe vale la pena\n\n\u00abIl livello della ricerca in Antartide \u00e8 altissimo, gli scienziati lavorano al massimo delle potenzialit\u00e0, nel totale rispetto dell'ambiente\u00bb, sottolinea Ghisu. \u00abStranezze? Il freddo secco, il vento catabatico che soffia a 120 chilometri orari sulla base, ma che cento metri pi\u00f9 in l\u00e0 magari non si sente pi\u00f9, il bianco che annulla i dislivelli, la socievolezza dei pinguini\u00bb. \u00abEsperienza emozionante, parlo il francese e sono a mio agio, poi l'anno scorso c'era un altro sardo, il sergente Andrea Piu di Carbonia. La famiglia? Solo mail e una chiamata alla settimana (da quest'anno anche un'ora di Whatsapp): \u00e8 dura ma, grazie a mia moglie, per mia figlia sono un mito. Se torner\u00f2, mander\u00f2 ancora le cartoline a tutti!\u00bb."}