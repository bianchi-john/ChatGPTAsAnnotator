{"id": "a08bbd16-9b44-41ed-8f63-f7d7752bc841", "meta_dataset": "", "meta_language": "Italian", "meta_label": "Group 2", "meta_title": "Spie russe nel cuore d'Europa: l'oscuro gioco del Cremlino", "url": "https://www.ilgiornale.it/news/mondo/spie-russe-che-europa-cremlino-1949693.html", "text": "L\u2019avvelenamento di due spie doppiogiochiste nel Regno Unito, attacchi hacker, il sabotaggio e la distruzione di un deposito di munizioni in Repubblica Ceca, una campagna di destabilizzazione in Moldavia e un tentato un golpe in Montenegro, il finanziamento - o reclutamento - di adepti in Europa orientale, l'avvelenamento di un trafficante di armi in Bulgaria che avr\u00e0 sfruttato la fitta rete di spie smascherate nelle ambasciate, e infine la guerra ibrida che ha portato all\u2019annessione della Crimea ma non ha congelato le tensioni in Ucraina.\n\nSecondo gli analisti di almeno quattro intelligence occidentali, i servizi segreti russi sono da tempo impegnati in una vasta campagna di destabilizzazione dell\u2019Europa. A muovere i fili di questa operazione, sarebbe il Gru - il servizio d\u2019intelligence dell\u2019Esercito - attraverso una divisione speciale, nota come Unit\u00e0 29155.\n\nFormata nel 161\u00b0 Centro di addestramento specialistico per scopi speciali di Mosca, l'unit\u00e0, inquadrata nella divisione di intelligence dell\u2019esercito, sarebbe composta da veterani decorati che si sono fatti le ossa nelle guerre pi\u00f9 sanguinose che Mosca ha combattuto negli ultimi quarant'anni: Afghanistan, Cecenia e ma soprattutto Ucraina. Al suo comando, almeno secondo quanto riportato nel 2019 da Michael Schwirtz sul New York Times, sarebbe il generale Andrei V. Averyanov, e la maggior parte delle sue operazioni - che sarebbero collegate tra loro per il conseguimento di un obiettivo pi\u00f9 ampio - sarebbero da ritenersi \u201ccos\u00ec segrete\u201d, almeno secondo i servizi occidentali, da lasciare all\u2019oscuro il resto dell\u2019intelligence russa. Un punto estremamente scabroso dove torneremo pi\u00f9 tardi.\n\nTassello dopo tassello, successo dopo fallimento, i funzionari occidentali hanno composto un puzzle che vede gli stessi pseudonimi, le stesse dinamiche, lo stesso tipo di obiettivi, e poi alla fine, lo stesso movente: destabilizzare l\u2019Europa attraverso operazioni mirate che, si concludano con un successo o in un eclatante fallimento, porterebbero comunque al risultato desiderato da Mosca, e cio\u00e8 creare scompiglio in territorio \u201cavversario\u201d. Perch\u00e9 non si pu\u00f2 e non si deve dire nemico. In primis eliminando i traditori e i doppiogiochisti attraverso una licenza di uccidere che suona tanto da romanzo di Fleming, ma alla fine vede in calce la firma di un personaggio reale: non il Numero uno della Spectre, ma il presidente a vita Vladimir Putin.\n\nQuesto gruppo di specialisti, esperto in sovversione, sabotaggio e assassinio attraverso sostanze tossiche letali come il novichok, agente nervino, o il Polonio, isotopo radioattivo, starebbe compiendo la sua missione da oltre un decennio. Ma solo ora i servizi segreti avrebbero trovato il filo rosso che collega casi che prima erano considerati \u201cisolati\u201d, senza vergognarsi di dichiarare che non si pu\u00f2 sapere quante volte \u00e8 stata mobilitata questa unit\u00e0, e dove potrebbe colpire ancora. E questo perch\u00e9 la cosiddetta guerra ibrida che Mosca starebbe conducendo (secondo alcuni organi di intelligence) sul continente europeo - una combinazione di propaganda anti-Nato e anti-Ue, di cyber-attacchi, disinformazione e di eliminazioni di vecchi o nuovi traditori - non ha un avversario dichiarato. Soltanto, e sempre con il beneficio del dubbio, un fine.\n\nLa chiave di volta per collegare la stessa unit\u00e0 d'\u00e9lite russa ad una serie di operazioni oscure \u00e8 stato il tentativo di eliminazione nel 2018 Sergei Skripal: ex ufficiale del Gru che decise di \u201cpassare al nemico\u201d fornendo i suoi servigi agli 007 inglesi.\n\nGli esecutori, identificati come il colonnello Anatoly V. Chepiga e un altro ufficiale, Alexander Mishkin, sarebbero stati gli stessi, insieme ad un terzo uomo che avrebbe utilizzerebbe lo pseudonimo di Pavlov, che hanno tanto di avvelenare per due volte il trafficante d'armi bulgaro Emilian Gebrev nel 2015, prima a Sofia, poi nella sua villa sul Mar Nero. Almeno uno di loro sarebbe stato un operativo durante il tentato colpo di stato che sempre l\u2019Unit\u00e0 29155 avrebbe appoggiato in Montenegro del 2016 (sebbene in quell'occasione fosse stato identificato anche un ex agente della Cia americana, Joseph Assad).\n\nI sospetti degli 007 di Londra\n\nAlex Younger, vertice dell'MI6, servizio segreto britannico, espresse al tempo, e non ha mai smentito le sue preoccupazioni riguardo una \u201ccrescente minaccia russa\u201d nel campo di battaglia dello spionaggio che, nonostante le reiterate smentite del Cremlino, a volte rischia di assumere il profilo di una vera guerra ibrida combattuta contro l\u2019Occidente. Secondo le informazioni divulgate dai funzionari delle intelligence occidentali, in particolare modo da Londra e dai servizi segreti di alcuni paesi baltici, l'Unit\u00e0 29155 non sarebbe l\u2019unica entit\u00e0 con la licenza di uccidere i nemici del Cremlino oltre i confini nazionali. L'agenzia britannica, che oltre al tentato assassinio di Skripal si \u00e8 dovuta occupare in passato dell\u2019omicidio di un altra ex spia russa che si era stabilita nel Regno Unito - agente del Servizio di Sicurezza Federale (Fsb) Alexander Litvinenko, assassinato con una dose di polonio - \u00e8 convinta che si siano almeno altre due unit\u00e0 che eseguono gli ordini letali emessi da Mosca: l'Unit\u00e0 74455 e l'Unit\u00e0 99450. Quest'ultima sarebbe stata estremamente attiva durante il conflitto in Ucraina per l'annessione della Crimea.\n\nLa conferma della spia russa\n\nA confermare la presenza e l'expertise di queste unit\u00e0 che operano al massimo livello di segretezza, \u00e8 stato un ex agente del Gru in pensione; che ha rivelato come si tratti di gruppi specializzati nella \u201cpreparazione di missioni \u201cdiversive\u201d - svolte in squadra o individualmente - di sabotaggi, omicidi, qualsiasi cosa\u201d. \u201cRagazzi seri\u201d avrebbe assicurato il veterano, \u201cufficiali che operano sotto copertura e come agenti internazionali\u201d addestrati all\u2019uso di ogni genere di arma - soprattutto armi di fabbricazione estera. Un modo in pi\u00f9 per non lasciare traccia di una mano russa. Alcune foto di un ex quartier generale utilizzato in passato dall\u2019Unit\u00e0 29155 pubblicate su un blog russo mostravano rastrelliere con le etichette che citavano \u201cFN-30\u201d, fucile di cecchino di produzione belga, \u201cG3A3\u201d, fucile da battaglia di produzione tedesca impiegato in diverse forze Nato, \u201cAug\u201d fucile d\u2019assalto di produzione austriaca impegnato anche dal nostro reparto speciale dei Carabinieri, il Gis.\n\n\u201cFallire ancora, fallire meglio\u201d\n\nL\u2019unica perplessit\u00e0 nel quadro generale \u00e8 la \u201csciatteria\u201d e la quantit\u00e0 di fallimenti eclatanti che questi esperti agenti segreti, veterani di guerre combattute su territori complessi, starebbero collezionando. Incluse le coperture bruciate degli agenti individuati dagli 007 inglesi. Sia Skripal che Gebrev sono sopravvissuti agli attentati. Il presunto attentato alla vita di Navalny smascherato. Il tentativo di un colpo di stato per impedire al Montenegro di entrare nella Nato \u00e8 fallito. Altre operazioni sparse per l\u2019Europa continuano a rivelare agenti del Gru quali \u201ccolpevoli\u201d di atti che danno puntualmente vita a scandali diplomatici ed internazionali. Sempre ampiamente commentati dalla stampa e dall\u2019opinione pubblica occidentale.\n\nCerto, \u00e8 possibile che siano state portate a termine con successo numerose missioni delle quali nessuno potrebbe sospettare. Nemmeno la Cia o l\u2019MI6. Ma il punto \u00e8 che nella citazione beckettiana di \u201cfallisci ancora, fallisci meglio\u201d, si cela comunque una successo del Cremlino: tenere alta la tensione e continuare a gettare scompiglio. Fa parte del gioco delle spie. Mostrare che le attivit\u00e0 di spionaggio sono intense.\n\nIl reale obiettivo delle unit\u00e0 particolari del Gru rimane comunque un mistero. Ci si pu\u00f2 convincere che sia un vasto programma di destabilizzazione che fallisce per mancanza di professionalit\u00e0, o volutamente per confondere i servizi segreti avversari. Pppure potrebbe essere, come alcuni analisti credono, il sintomo di una lotta intestina che si combatte ai vertici dei servizi segreti russi. Un auto-sabotaggio per ragioni tanto oscure da non poter essere decifrate.\n\nIntanto le squadre di hacker continuano a operare dai loro bunker di Mosca, e le unit\u00e0 particolari potrebbero essere impegnate a selezionare il prossimo tra migliaia e migliaia di obiettivi sensibili. Mentre altre progettano operazioni che fungano da diversivi. Di questo passo sar\u00e0 difficile dire dove finisce la faida interna, dove inizia il tentativo di \u201cdestabilizzazione\u201d per favori i propri interessi all\u2019estero, e quando sar\u00e0 davvero il caso di dire che \u00e8 in atto una guerra ibrida che vene ancora una volta schierate su una cortina di ferro immaginaria Alleanza Atlantica e Federazione Russa."}