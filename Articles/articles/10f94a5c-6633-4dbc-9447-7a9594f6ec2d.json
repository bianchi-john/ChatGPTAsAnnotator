{"id": "10f94a5c-6633-4dbc-9447-7a9594f6ec2d", "meta_title": "Affitto non pagato per 12mila euro, la \u201cBottigelli\u201d salva famiglia dallo sfratto", "url": "https://www.liberta.it/news/cronaca/2021/05/14/affitto-non-pagato-per-12mila-euro-la-bottigelli-salva-famiglia-dallo-sfratto/", "text": "Troppi affitti non pagati, una situazione familiare molto difficile e delicata e il rischio di finire per strada, senza una casa. Per una famiglia di Gragnano, l\u2019associazione piacentina \u201cWilliam Bottigelli\u201d \u00e8 apparsa sulla loro strada come un incontro provvidenziale, di quelli che capitano solo una volta nella vita: gli associati, infatti, hanno deciso di accollarsi completamente tutti gli affitti non pagati dalla famiglia \u2013 circa 12mila euro \u2013 per consentirle di tornare a pianificare un futuro pi\u00f9 sereno.\n\nLa famiglia \u2013 messa a dura prova da diverse difficolt\u00e0 economiche e sanitarie indipendenti dalla loro buona volont\u00e0 \u2013 non \u00e8 pi\u00f9 riuscita, pur in buona fede, a pagare l\u2019affitto di casa arrivando ad accumulare 15mila euro di arretrato: una situazione che ha portato ad una minaccia di sfratto esecutivo. Cos\u00ec, ora, l\u2019associazione piacentina devolver\u00e0 3mila euro all\u2019anno per quattro anni, coprendo 12mila euro di arretrati di affitto mentre i restanti 3mila euro sono gi\u00e0 stati coperti dall\u2019amministrazione. Il gesto consentir\u00e0 a questa famiglia \u2013 genitori e un figlio adolescente \u2013 di avere una solida base su cui riprogrammare una rinascita."}