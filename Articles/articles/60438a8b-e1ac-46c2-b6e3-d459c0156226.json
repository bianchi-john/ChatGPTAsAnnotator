{"id": "60438a8b-e1ac-46c2-b6e3-d459c0156226", "meta_dataset": "", "meta_language": "Italian", "meta_label": "Group 2", "meta_title": "Virus sfuggito dal laboratorio di Wuhan, il virologo Silvestri: \u00abIpotesi credibile, trovata una sequenza strana\u00bb", "url": "https://www.ilmessaggero.it/salute/focus/virus_scappato_laboratorio_wuhan_virologo_guido_silvestri_sequenza_strana_cosa_successo-5993733.html", "text": "\u00abUn'ipotesi assolutamente credibile\u00bb. Cos\u00ec il virologo Guido Silverstri ieri durante la trasmissione 'Mezz'ora in pi\u00f9', ha espresso la sua opinione sulla possibilit\u00e0 che il virus del Covid-19 sia 'scappato' dal laboratorio di virologia di Wuhan. Per Silvestri, docente alla Emory University di Atlanta, \u00ab\u00e8 importante cercare di acquisire quanti pi\u00f9 dati possibili e capire cosa \u00e8 successo\u00bb.\n\nWuhan, coronavirus creato in laboratorio? Ecco tutti gli indizi (e le false piste) sull'origine del Covid\n\n\u00ab Trovata una sequenza strana \u00bb\n\n\u00abNon ci sono - spiega - evidenze oggettive n\u00e9 che il virus sia arrivato naturalmente n\u00e9 abbiamo evidenze che sia stata una 'perdita' dal laboratorio di Wuhan\u00bb. Tuttavia, \u00abse si fa un'analisi serrata della sequenza del virus, c'\u00e8 una zona di dodici nucleotidi della proteina spike che \u00e8 particolarmente strana da spiegare con un semplice passaggio da un virus all'altro\u00bb. Insomma, argomenta, \u00abtutti hanno trovato questa sequenza di proteine che \u00e8 strana da considerare attraverso una ricombinazione naturale e noi sappiamo che a Wuhan si stavano elaborando da anni varianti virali artificiali che avevano un'aumentata capacit\u00e0 di infettare gli umani\u00bb.\n\nWuhan e il virus \"sfuggito\". Gli scienziati: \u00abEcco le prove, coronavirus creato in laboratorio\u00bb\n\n\u00abAcquisire pi\u00f9 dati possibili\u00bb\n\nQuesto, aggiunge, \u00abnon vuol dire che ci\u00f2 \u00e8 successo, per\u00f2 \u00e8 una spiegazione che non \u00e8 totalmente peregrina, bisogna tenere in mente che l'insorgenza della pandemia \u00e8 avvenuta a 2,3 km di distanza dall'istituto di virologia di Wuhan. Senza fare teorie cospiratorie \u00e8 importante cercare di acquisire quanti pi\u00f9 dati possibili e capire cosa \u00e8 successo\u00bb. Tra l'altro, dice, \u00abesistono dei registri sulle sperimentazioni nei laboratori di virologia e si pu\u00f2 risalire agli esperimenti e alle sequenze generate in un determinato periodo\u00bb."}