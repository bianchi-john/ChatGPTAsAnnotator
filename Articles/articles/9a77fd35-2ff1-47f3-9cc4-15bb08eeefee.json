{"id": "9a77fd35-2ff1-47f3-9cc4-15bb08eeefee", "meta_dataset": "", "meta_language": "Italian", "meta_label": "Group 1", "meta_title": "Terrorismo, imam arrestato ad Alessandria: invocava la distruzione del Vaticano durante la preghiera", "url": "https://torino.repubblica.it/cronaca/2021/05/13/news/terrorismo_inneggiava_alla_jihad_arrestato_l_imam_del_carcere_di_alessandria-300760031/", "text": "Incitava la distruzione del Vaticano e definiva Osama Bin Laden un \"difensore dell'Islam\". L'imam di origini marocchine Bouchta El Allam, 42 anni, soprannominato \"Bush\", residente vicino a Ivrea, da tempo tenuto d'occhio e considerato \"pericoloso\", \u00e8 accusato di istigazione a delinquere finalizzata la terrorismo, propaganda e istigazione a delinquere per motivi di discriminazione razziale etnica e religiosa.\n\nQueste le accuse emerse nell'indagine dei carabinieri del Ros che sono iniziate quando l'uomo si trovava in carcere ad Alessandria, tra luglio 2020 e marzo 2021. Dal carcere faceva propaganda per Al Qaeda. Oggi i Ros hanno eseguito una nuova misura di custodia cautelare in carcere emessa dal gip di Torino. Ora El Allam si trova in carcere a Novara.\n\nL'imam faceva la sua opera di proselitismo il venerd\u00ec, durante la preghiera all'interno del carcere San Michele di Alessandria. Secondo l'accusa il religioso ha esaltato gli attentati terroristici, come quello commesso in Francia, dopo la riedizione delle vignette di Charlie Hebdo a settembre dell'anno scorso. Definiva gli ebrei \"nemici giurati dell'Islam\" e ne auspicava l'eliminazione.\n\nNelle intercettazioni telefoniche gli investigatori hanno scoperto che El Allam invocava la distruzione del Vaticano, ed esprimeva la sua ammirazione per Osama Bin Laden e Mohammed Atta - il capo del commando responsabile della strage dell'11 settembre 2001, con la distruzione delle Torri Gemelle a New York e di un'ala del Pentagono - che definiva \"difensori dell'Islam e persone rispettose dei principi religiosi autentici\". In particolare, definiva il Vaticano \"satana\" e affermava che avrebbe dovuto saltare in aria.\n\nContro il tribunale di Torino El Allam non aveva ancora progetti specifici ma parlava di affittare un camion e di usare giubbotti esplosivi per colpirlo. L'imam sognava il martirio in nome della jihad e voleva vendicarsi, appunto, del tribunale di Torino che lo aveva indagato e fatto arrestare. I Ros torinesi nel corso dell'indagine hanno perquisito le abitazioni di altri detenuti nel carcere di San Michele nel periodo in cui era detenuto anche l'imam e la casa della moglie dell'uomo, italiana, che vive in provincia di Torino e che \u00e8 comunque estranea all'indagine.\n\nBouchta El Allam era finito in carcere nel 2015 per droga: era considerato uno dei vertici di un'organizzazione specializzata nel traffico internazionale di stupefacenti tra Italia e Spagna. Venne arrestato insieme a 12 persone su ordine del gip. La base dello spaccio era in via Tesso, a Torino, nel quartiere periferico di Borgo Vittoria. L'uomo, a quei tempi, abitava a Lessolo, nel Canavese, con la moglie italiana e un figlio.\n\nE' proprio in seguito alla condanna per i fatti del 2015 che El Allam ha cominciato a covare odio nei confronti della magistratura torinese. Dopo il suo arresto l'uomo ha cominciato a sostituirsi alle figure degli imam in tutte le carceri del Piemonte in cui \u00e8 stato detenuto fino a quando ad Alessandria non \u00e8 diventato il referente per la preghiera del venerdi. Da tutti gli istituti di pena \u00e8 stato sempre allontanato per il suo comportamento che istigava gli alti detenuti ad avere comportamenti ostili e di rivolta nei confronti del personale della polizia penitenziaria."}