{"id": "f35f6598-f230-4d0f-9c53-cb48a278f30a", "meta_title": "Usa, i vaccinati possono tornare alla normale. Stop a distanziamento e mascherina", "url": "https://www.adnkronos.com/vaccinati-covid-possono-tornare-a-vita-normale_6jaaNE5SfJsfHOW6LX2jPE", "text": "Gli americani che sono completamente vaccinati potranno smettere di indossare la mascherina e di rispettare la regola del distanziamento sociale nella gran parte delle situazioni, sia all\u2019aperto che al chiuso: lo affermano i Cdc, la massima autorita\u2019 sanitaria statunitense. \u201cLa scienza \u00e8 chiara: se siete completamente vaccinati, siete protetti e potete cominciare a fare le cose che avevate smesso di fare a causa della pandemia\u201d, affermano i Centers for Disease Control and Prevention, Cdc, sottolineando che chi \u00e8 completamente vaccinato, cio\u00e8 a due settimane dalla seconda dose del vaccino, non ha bisogno di indossare la mascherina n\u00e9 di osservare il distanziamento sociale. Ovviamente, proseguono le nuove linee guida dell\u2019agenzia federale, anche i vaccinati dovranno continuare a utilizzare le mascherine dove \u00e8 prescritto da leggi e regolamenti, come sui mezzi di trasporto, negli ospedali ed in altre istituzioni."}