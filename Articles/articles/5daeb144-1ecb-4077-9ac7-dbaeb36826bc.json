{"id": "5daeb144-1ecb-4077-9ac7-dbaeb36826bc", "meta_title": "Tragica uscita di strada: la vittima \u00e8 Leonardo Tuzzi, castellano d\u2019adozione", "url": "https://www.liberta.it/news/cronaca/2021/05/17/tragica-uscita-di-strada-la-vittima-e-leonardo-tuzzi-castellano-dadozione/", "text": "Avrebbe compiuto 32 anni a dicembre di quest\u2019anno Leonardo Tuzzi, il giovane che ieri notte, domenica 16 maggio, ha perso la vita in seguito alla tragica uscita di strada mentre transitava lungo la strada provinciale che collega Borgonovo a Castel San Giovanni. E\u2019 accaduto intorno alle 23.15 in localit\u00e0 La Gatta, alle porte di Castello: la sua vettura, una Hyundai, mentre procedeva in direzione Castel San Giovanni, improvvisamente ha sbandato nei pressi dell\u2019Hotel Rizzi. Una carambola spaventosa che lo ha dapprima portato allo schianto contro un manufatto, una sorta di ponticello situato all\u2019interno di un canale di scolo prima di terminare la propria corsa contro un cartello della segnaletica verticale. Il 31enne, in seguito all\u2019impatto, \u00e8 stato sbalzato dall\u2019abitacolo. Uno scenario drammatico per i soccorritori del 118 di Castel San Giovanni e Piacenza, oltre che per i volontari della Pubblica Assistenza Valtidone che si sono precipitati sul posto: inutili i disperati tentativi di rianimazione che sono proseguiti a lungo prima di constatare il decesso dell\u2019uomo. Sul luogo dell\u2019incidente anche i vigili del fuoco e i carabinieri di Castel San Giovanni e di Piacenza. Sul corpo della vittima \u00e8 stata disposta l\u2019autopsia.\n\nLeonardo Tuzzi era nato nel Pavese, ma da oltre vent\u2019anni risiedeva a Castello con la famiglia e lavorava come magazziniere alla logistica. Gli amici lo descrivono come una persona solare, gioiosa e affidabile."}