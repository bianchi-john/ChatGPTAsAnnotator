{"id": "8d4d11df-1cb8-4d25-9083-c7baf2b2bcc3", "meta_title": "Gioco mortale su TikTok, il pap\u00e0 di Antonella: non me lo spiegher\u00f2 mai", "url": "https://palermo.gds.it/articoli/cronaca/2021/01/24/gioco-mortale-su-tiktok-a-palermo-lo-strazio-del-papa-di-antonella-non-riusciro-mai-a-spiegarmelo-438bf95b-9c91-4075-bcef-0132ff313358/", "text": "\u00abI funerali si faranno marted\u00ec alle 11 in piazza Magione, lo so che la gente ci \u00e8 vicina ma il dolore \u00e8 troppo grande. Troppo pesante\u00bb. Angelo Sicomero \u00e8 un uomo sconvolto dalla tragedia che si \u00e8 abbattuta sulla sua famiglia. Da due giorni - scrive Vincenzo Giannetto - la piccola Antonella non c\u2019\u00e8 pi\u00f9 e quella casa della Kalsa in cui viveva assieme alle due sorelline e ai genitori ora \u00e8 un luogo di lacrime e di lutto.\n\n\u00abNon me lo so spiegare nemmeno io cosa \u00e8 successo - ha ripetuto Angelo Sicomero -, non avevo capito niente di queste cose. Era una bambina serena, buona. Si era appassionata ai social ed \u00e8 stata lei che mi ha spiegato per la prima volta che cosa voleva dire la parola followers. Il suo sogno era diventare famosa...\u00bb.\n\nLe foto caricate sugli account di Facebook e di Instagram, sorridente e allegra, raccoglievano like e cuoricini. Ora tantissimi commenti addolorati: \u00abRiposa in pace, piccola\u00bb, \u00abRiposa in pace, piccolo angelo\u00bb. Pochi istanti e una famiglia semplice (padre, madre, tre figlie e un\u2019altra creatura in arrivo) \u00e8 piombata nella disperazione. Per Sicomero, muratore, una vita tranquilla, ora assieme alla sua famiglia il mondo \u00e8 un incubo senza la piccola Antonella."}