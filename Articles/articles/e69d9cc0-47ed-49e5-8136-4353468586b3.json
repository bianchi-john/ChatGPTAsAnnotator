{"id": "e69d9cc0-47ed-49e5-8136-4353468586b3", "meta_dataset": "", "meta_language": "Italian", "meta_label": "Group 2", "meta_title": "Covid e flirt estivi, il virologo Pregliasco: \u201cSono pericolosissimi. Ma con il tampone\u2026\u201d", "url": "https://quotidianomolise.com/covid-e-flirt-estivi-il-virologo-pregliasco-sono-pericolosissimi-ma-con-il-tampone/", "text": "Sole, caldo, estate in arrivo. Spiagge che si riempiono di turisti, discoteche pronte a riaprire. Feste private e pubbliche in fase di organizzazione. Insomma tutto fa pensare alla voglia di divertirsi e ai flirt che, lo sanno tutti, in estate sono all\u2019ordine del giorno soprattutto nelle regioni che stanno per diventare bianche. Come il Molise (QUI L\u2019ARTICOLO DI APPROFONDIMENTO). O meglio lo erano prima del Covid e della paura del contagio che, come ben si sa, aumenta con strette di mano, abbracci, baci. Gi\u00e0 le nottate amorose tra le coppie consolidate erano state di fatto messe al bando nei mesi scorsi. A maggior ragione quelle tra persone che non si conoscono. A fare un po\u2019 di chiarezza nell\u2019infinito mondo del \u201cvogliamoci bene soprattutto in estate\u201d \u00e8 arrivato lui, Fabrizio Pregliasco, tra i virologi diventati pi\u00f9 famosi in seguito alla partecipazione a svariati programmi televisivi e non solo come virologo ed esperto di Covid. Stavolta Pregliasco \u00e8 stato intervistato su Radio 1 Rai da Geppi Cucciari nell\u2019ambito della trasmissione \u201cUn giorno da pecora\u201d (che appena qualche giorno fa aveva visto protagonista anche il presidente del Molise, Donato Toma). E cos\u00ec Pregliasco si \u00e8 lasciato andare a delle considerazioni su come andrebbero vissuti i flirt estivi nella seconda stagione di emergenza Covid-19. E cos\u00ec secondo Pregliasco i flirt estivi dovrebbero essere vissuti \u201csolo in forma platonica, senza n\u00e9 preliminari, n\u00e9 sesso. I baci? Sono rischiosissimi, i droplet sono fortemente a rischio se il soggetto \u00e8 positivo\u201d, stando a quanto riportato da \u201cIl tempo\u201d. Insomma se i soggetti non sono stati ancora vaccinati bisogna vivere tutto in maniera pi\u00f9 \u201cplatonica\u201d, mentre tra i vaccinati \u201cci potrebbe essere questo elemento di libert\u00e0\u201d, ma non se uno solo \u00e8 protetto. Nel caso, quindi, di uno solo dei soggetti vaccinati \u201cdiciamo che servirebbe un tampone preventivo\u201d. Gi\u00e0 ad inizio pandemia Pregliasco era stato protagonista di dichiarazioni anche sulle pratiche delle coppie consolidate affermando che le goccioline respiratorie potevano essere a rischio. Dichiarazioni alle quali aveva replicato Matteo Bassetti, direttore della Clinica di Malattie Infettive dell\u2019ospedale San Martino di Genova per il quale, invece, i rapporti coniugali facevano bene alla psiche. Che possa essere la volta di una nuova dichiarazione?"}