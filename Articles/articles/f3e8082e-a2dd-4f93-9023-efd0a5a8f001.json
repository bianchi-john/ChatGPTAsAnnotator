{"id": "f3e8082e-a2dd-4f93-9023-efd0a5a8f001", "meta_title": "Vaccino, generale Figliuolo durissimo contro le Regioni: \"Le dosi ci sono, 500mila somministrazioni al giorno. Viaggiare spediti\"", "url": "https://www.liberoquotidiano.it/news/italia/27846070/vaccino-generale-figliuolo-durissimo-regioni-dosi-ci-sono-500mila-somministrazioni-giorno-viaggiare-spediti.html", "text": "Zitti tutti, parla il generale Francesco Paolo Figliuolo. Il commissario all'emergenza fa il punto in un'intervista al Corriere della Sera, dove affronta il nodo della campagna vaccinale e dei rischi che corre per luglio a causa della mancanza di dosi. Ma il generale dice chiaro e tondo che si pu\u00f2 rispettare la tabella di marcia. \"Le dosi sono sufficienti per procedere spediti nella campagna vaccinale\". E ancora, quando gli ricordano che ci sono alcune Regioni che rinviano gli appuntamenti e altre che paventano sospensioni delle somministrazioni ad agosto, risponde: \"Non ce ne sar\u00e0 alcun bisogno. Se confrontiamo luglio con giugno c\u2019\u00e8 una flessione del 5% dei vaccini Pzifer e Moderna, non parlerei di ritardi. Tra luglio e settembre avremo un approvvigionamento di circa 45,5 milioni di dosi di questi vaccini, che sono i pi\u00f9 usati. A luglio \u00e8 prevista la disponibilit\u00e0 di circa 14,5 milioni di dosi, rispettivamente 12,1 milioni di Pfizer e 2,4 di Moderna, che assicureranno anche le vaccinazioni eterologhe, per gli under 60 che hanno fatto come prima dose il vaccino AstraZeneca\". Quindi secondo lei non c\u2019\u00e8 bisogno di rinviare le prenotazioni? \"Se contiamo soltanto i circa 15 milioni di vaccini Pzifer e Moderna, e se aggiungiamo anche il residuo del mese precedente e le seconde dosi AstraZeneca per gli over 60, le Regioni hanno la potenzialit\u00e0 di somministrare complessivamente 500mila vaccinazioni al giorno\". Insomma, le regioni facciano il loro.\n\nIl generale riprende: \"Stiamo tenendo una media di oltre 500 mila inoculazioni al giorno, malgrado le notevoli limitazioni di impiego per i vaccini adenovirali AstraZeneca e Johnson & Johnson, il mancato arrivo del vaccino Curevac e l\u2019aumento della platea vaccinale di 2,2 milioni di giovani di et\u00e0 compresa tra i 12 e i 16 anni\", insiste Figliuolo. Lei pu\u00f2 ancora confermare che al 30 settembre avremo raggiunto l\u2019immunit\u00e0 di gregge? \"Il ritmo \u00e8 buono, per me parlano i dati. Sabato abbiamo superato la soglia di 52,6 milioni di somministrazioni. Vuol dire che il 61% dei cittadini ha fatto almeno una dose e il 36% della popolazione anche la seconda. \u00c8 un risultato pienamente in linea con il piano elaborato a marzo. \u00c8 un piano flessibile e quindi io sono sicuro di dire che entro il 30 settembre avremo raggiunto l\u201980% della popolazione\", risponde.\n\nQuindi, Figliuolo fissa le priorit\u00e0: \"I risultati sono sotto gli occhi di tutti, per gli over 60: a fronte di una platea di 18,1 milioni di persone, 2,5 milioni non hanno ancora ricevuto alcuna somministrazione. \u00c8 una priorit\u00e0 assoluta, infatti avevo emesso un\u2019ordinanza apposita il 9 aprile e l\u2019abbiamo ribadito pi\u00f9 volte nel corso della campagna vaccinale. Il motivo \u00e8 evidente: dobbiamo mettere in sicurezza gli anziani e le persone pi\u00f9 fragili, cio\u00e8 coloro che sono pi\u00f9 vulnerabili rispetto alle conseguenze nefaste del Covid\". \n\nPer ultimo, il generale spiega quale sia l'unica via per fermare la variante Delta: \"La doppia dose protegge davvero dalla variante Delta? \"Il ciclo vaccinale completo \u00e8 l\u2019unico rimedio. Purtroppo il virus circola ancora e la variante Delta sta diventando dominante. Grazie all\u2019andamento della campagna vaccinale per\u00f2 produce effetti meno gravi rispetto al passato recente, e dunque \u00e8 indispensabile continuare per far ben ripartire il Paese\", conclude Figliuolo."}