{"id": "073a8f69-a5c2-4ec5-ab0b-ae281ef25fbf", "meta_title": "Con 120mila euro non dichiarati in valigia: cittadino tedesco fermato a Olbia", "url": "https://www.unionesarda.it/news-sardegna/gallura/con-120mila-euro-non-dichiarati-in-valigia-cittadino-tedesco-fermato-a-olbia-ra8kc61r", "text": "Un cittadino tedesco, proveniente dalla Germania, \u00e8 stato sorpreso dalla Guardia di Finanza di Olbia all\u2019aeroporto Costa Smeralda di Olbia con 120.150 euro non dichiarati in valigia.\n\nAlla domanda rituale dei funzionari se trasportasse denaro, il passeggero aveva risposto di avere con s\u00e8 10mila euro, ma dal controllo eseguito sul bagaglio e dalla perquisizione della persona sono invece state rinvenute banconote per 120.150 euro, di cui 600 pezzi da 200 euro.\n\nEseguito, dunque, il sequestro di 55.000 euro, pari al 50% della somma illecitamente trasportata ed eccedente l\u2019importo di 10.000 euro, cos\u00ec come previsto dall\u2019art. 9 del D.Lgs. 195/2008.\n\nL\u2019attivit\u00e0 di servizio in argomento si inquadra in una pi\u00f9 ampia attivit\u00e0 di prevenzione posta in essere dall\u2019Agenzia Dogane e Monopoli e dalla Guardia di Finanza negli spazi doganali aeroportuali, attraverso l\u2019elaborazione di specifiche analisi di rischio orientate, in particolar modo, al monitoraggio e controllo dei passeggeri e del bagaglio trasportato nei voli ritenuti pi\u00f9 \u201csensibili\u201d per la perpetrazione di illeciti valutari."}