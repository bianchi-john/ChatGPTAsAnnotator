{"id": "3a3eb262-dba1-475f-b524-b9be52ba01e2", "meta_dataset": "", "meta_language": "Italian", "meta_label": "Group 2", "meta_title": "Tumore al seno: i dubbi sui prodotti per capelli", "url": "https://www.repubblica.it/salute/2021/05/29/news/liscianti_per_capelli_e_tumore_al_seno_nessuna_prova_sull_aumento_del_rischio-303157262/", "text": "NON ci sono solo le tinte sotto la lente di ingrandimento - da pi\u00f9 di 40 anni - degli epidemiologi. Anche altre sostanze contenute nei prodotti cosmetici per i capelli vengono indagate da lungo tempo, per capire se vi sia o meno una correlazione con l\u2019insorgenza del tumore al seno. E il messaggio che arriva dagli ultimi dati pubblicati sull\u2019argomento, in particolare sull\u2019uso dei prodotti rilassanti, \u00e8 rassicurante: non \u00e8 stata osservata alcuna chiara associazione. Bene, era esattamente quanto atteso, e capiamo perch\u00e9 sulla newsletter Salute Seno di questa settimana qui il link per iscriversi gratuitamente\n\n\nI primi sospetti degli anni '70\n\n\u201cL\u2019attenzione ai prodotti per capelli, in particolare per le tinte, era emersa molto forte alla met\u00e0 degli anni \u201870 - racconta Carlo La Vecchia, professore di Statistica medica ed Epidemiologia all\u2019Universit\u00e0 Statale di Milano - era stato appena introdotto, infatti, un nuovo test di mutagenesi - il test di Ames, inventato da Bruce Ames - che permetteva di testare in modo molto semplice qualsiasi sostanza per capire se potesse danneggiare il DNA e indurre potenzialmente, in vitro, lo sviluppo di tumori. Furono testate moltissime sostanze: si scopr\u00ec cos\u00ec che alcuni coloranti per capelli contenevano mutageni e, di conseguenza, furono considerati dei sospetti cancerogeni\u201d. Questi composti sono stati tolti dal mercato e sostituiti, ma a quel punto si sono cominciati a mettere in piedi studi di popolazione per capire se le donne che li avevano usati fino a quel momento fossero a maggior rischio di tumore. In particolare proprio di tumore al seno, soprattutto per due motivi: il carcinoma della mammella era (ed \u00e8) il cancro femminile pi\u00f9 comune, e il seno ha una grande percentuale di tessuto adiposo, in cui alcune sostanze possono accumularsi. \u201cCapire se le tinte avessero aumentato il rischio di cancro al seno \u00e8 stato uno dei motivi per cui negli Stati Uniti \u00e8 nato il Nurses' Health Study, uno dei pi\u00f9 ampi e famosi studi osservazionali di coorte mai condotti\u201d, sottolinea La Vecchia.\n\nI nuovi dati e una vecchia ipotesi (non confermata)\n\nUn altro studio simile \u00e8 ii Black Women's Health Study, condotto sulla popolazione di 59 mila donne di colore, partito nel 1995. Anche in questo caso tra gli scopi vi era quello di indagare un eventuale aumento di rischio di tumore al seno, sia legato ai coloranti sia alle sostanze liscianti. I nuovi dati raccolti, analizzati dagli epidemiologi della Boston University School of Medicine e da poco pubblicati su Carcinogenesis, arrivano proprio da questa coorte e mettono sotto la lente altri composti chimici, tra cui i parabeni e gli ftalati, per il loro potenziale ruolo di interferenti endocrini, capaci quindi di interagire - in teoria - con il sistema ormonale. \u201cLo studio \u00e8 ben fatto - continua l\u2019epidemiologo - e partiva da una ipotesi: che questi interferenti endocrini potessero essere associati al tumore al seno. C\u2019era quindi un motivo per indagare, sebbene gli studi condotti finora non abbiano fornito supporto a tale ipotesi\u201d.\n\nIn questi anni nel Black Women's Health Study si sono verificati 2.311 casi di tumore al seno che non appaiono correlati all\u2019uso di liscianti con parabeni e ftalati: non c\u2019\u00e8 una relazione n\u00e9 con la durata n\u00e9 con la frequenza (l'effetto di una sostanza sull\u2019organismo, infatti, dipende non solo dalla sua azione, ma anche dalla dose e dal tempo di esposizione). Un possibile lieve aumento del rischio \u00e8 risultato per un uso molto frequente (superiore a 7 volte l\u2019anno per oltre 15 anni) per i prodotti rilassanti contenenti liscivia, ma - come ricorda anche la ricercatrice che ha coordinato lo studio, Kimberly Bertrand, \u201csono necessari risultati solidi da numerosi studi prima di poter concludere che l\u2019uso di certi liscianti influenzino lo sviluppo del tumore al seno\u201d. Il fatto che lo studio sia condotto su una popolazione di colore rende i risultati particolarmente interessanti, dal momento che queste donne fanno un uso maggiore rispetto alle donne caucasiche di prodotti rilassanti per capelli ricci, nonch\u00e9 di tinture di colore scuro e quindi, in linea teorica, sono pi\u00f9 esposte a eventuali tossicit\u00e0.\n\n\u201cIn generale, quello che emerge dai dati di tutti questi studi, che continuano ad essere giustamente analizzati, \u00e8 che anche per chi ha usato tinte e liscianti prima degli anni \u201880 non sembra esserci aumento del rischio, e a maggior ragione dopo\u201d, dice ancora La Vecchia. Come riporta anche il sito della Fondazione Airc, infatti, per le sostanze attualmente in uso \u201csembra esistere un unico studio (sebbene su grandi numeri) i cui risultati hanno rilevato un rischio pi\u00f9 alto della norma, ma limitatamente alle donne che ne fanno un utilizzo frequente e hanno familiarit\u00e0 con il cancro del seno. Lo studio \u00e8 stato per\u00f2 condotto negli USA dove i regolamenti sui componenti chimici delle tinture sono diversi da quelli europei e, in genere, meno restrittivi\u201d.\n\nInterferenti endocrini, parabeni e ftalati\n\nIl discorso sugli interferenti endocrini, per\u00f2, \u00e8 diverso da quello che si pu\u00f2 fare per sostanze tossiche in generale. \u201cQuesti composti hanno, in potenza, la possibilit\u00e0 di interferire con i recettori ormonali\u201d, spiega Angelo Moretto, tossicologo, direttore dell\u2019Unit\u00e0 Operativa di Medicina del Lavoro dell\u2019Azienda Ospedale Universit\u00e0 e del Dipartimento di Scienze Cardio-Toraco-Vascolari e Sanit\u00e0 Pubblica dell\u2019Universit\u00e0 di Padova: \u201cC\u2019\u00e8, quindi, un supposto meccanismo di azione. Ma i parabeni e gli ftalati hanno una potenza migliaia di volte inferiore a quella dei nostri ormoni. E dal momento che il sistema endocrino \u00e8 in grado di mantenersi in equilibrio, non mi aspetto nessun effetto da sostanze cos\u00ec poco potenti. E, infatti, non vi sono evidenze di effetti negativi per la salute degli esseri umani\u201d. A questo si aggiunga che in Europa abbiamo un sistema di valutazione delle sostanze chimiche molto stringente. \u201cLa quantit\u00e0 di informazioni che abbiamo su queste sostanze \u00e8 veramente molto elevata e le valutazioni che si fanno sono sempre molto precauzionali\u201d, sottolinea Moretto.\n\nLa ricerca sulle cause ambientali, la Tos e l\u2019alcol\n\nI due esperti concordano: a parte l\u2019utilizzo prolungato della terapia ormonale sostitutiva (Tos) per le donne in menopausa, ad oggi non abbiamo evidenza di sostanze esogene - fatta eccezione per l'alcool - che aumentino il rischio di tumore al seno, a differenza di quanto sappiamo per altri tumori, come quello della vescica, o del polmone. \u201cLe ricerche sulle cause ambientali vengono fatte, sebbene siano sotto finanziate e in numero inferiore agli studi clinici\u201d, conclude La Vecchia: \u201cNon sono mai emerse, per\u00f2, cause ambientali modificabili forti, al di l\u00e0 di sovrappeso in post-menopausa, terapie sostitutive in menopausa e alcool. E lo dimostra il fatto che quello al seno \u00e8 l\u2019unico tumore comune nelle donne di tutto il mondo\u201d.\n\nAltri dati sui prodotti per capelli verranno pubblicati nei prossimi anni, da questi e da altri studi di popolazione. Saranno in parte in contraddizione e non conclusivi, come \u00e8 normale che sia perch\u00e9 gli studi di coorte sono complessi. Ma aggiungeranno nuovi tasselli di informazione e si continuer\u00e0 ad indagare, anche alla luce delle nuove conoscenze sulla biologia molecolare dei tumori."}