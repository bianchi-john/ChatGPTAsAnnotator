{"id": "706abc7c-4eea-409c-95a1-ebbfe78c25ea", "meta_title": "Caso De Monte, l\u2019opposizione alla Regione Fvg: \u201cLa giunta faccia chiarezza sul vaccino cinese\u201d", "url": "https://ilpiccolo.gelocal.it/trieste/cronaca/2021/07/08/news/caso-de-monte-pd-cittadini-e-patto-per-l-autonomia-la-giunta-faccia-chiarezza-sul-vaccino-cinese-1.40476353", "text": "TRIESTE La vicenda del neo direttore del Sores Fvg Amato De Monte, che ha ricorso al vaccino cinese Sinopharm, attrae gli strali dell\u2019opposizione: Pd, M5s, Cittadini e Patto per l\u2019Autonomia chiedono l\u2019intervento della giunta. A questi si aggiungono le critiche dell\u2019ex forzista Zalukar (Misto). Quello del vaccino cinese \u00e8 l\u2019ultimo capitolo della vicenda che va ad aggiungersi quelli della nomina dello stesso De Monte, e della sua polemica contro la legge che obbliga i sanitari alla vaccinazione.\n\nIl segretario regionale del Pd Cristiano Shaurli afferma: \u201cMancava solo il vaccino cinese ormai. Per dare ancora maggiore incertezza e preoccupazione alle famiglie di questa regione chiamate alla campagna vaccinale, mancava solo che le figure apicali della sanit\u00e0 regionale, chi ha diretto in tutti questi mesi drammatici il servizio di anestesia e di rianimazione dell'Ospedale di Udine, si vaccini con un vaccino non riconosciuto dall'Ema. Ci chiediamo che messaggio diamo alle famiglie e ai cittadini di questa regione\u201d. L\u2019esponente dem bacchetta l\u2019amministrazione sugli esiti della campagna di vaccinazione: \u201cNon stiamo raggiungendo gli obiettivi che ci eravamo dati con la campagna vaccinale e - sottolinea Shaurli - nella fascia 60-69 siamo penultimi in Italia per vaccinazioni: questo \u00e8 l'ennesimo messaggio sbagliato che noi diamo alle persone\u201d. \u201cIo chiedo all'assessore regionale e al presidente Fedriga di intervenire\u201d, \u00e8 l\u2019appello di Shaurli.\n\nI consiglieri regionali del Movimento 5 Stelle affermano: \u201cLa vaccinazione del dottor Amato De Monte con un siero non autorizzato dall\u2019Ema, e quindi non riconosciuto in Italia, non pu\u00f2 essere liquidata come una semplice scelta personale senza effetti politici e sul ruolo per il quale il diretto interessato \u00e8 stato scelto\u201d. \u201cLe motivazioni personali che hanno portato De Monte ad optare per il vaccino cinese \u00e8 giusto che rimangano private \u2013 continuano i portavoce M5S -, ma ci sono altre ripercussioni per le quali i vertici della sanit\u00e0 regionale, dall\u2019assessore Riccardi al direttore di Arcs Tonutti, non possono fare spallucce nascondendosi dietro al paravento della \u2018questione non politica\u2019\u201d.\n\n\u201cLa parit\u00e0 di trattamento per tutti i cittadini non pu\u00f2 essere un principio derogabile, e in questo senso ci preme comprendere se sia stata data dall'amministrazione regionale pari opportunit\u00e0 a tutte le persone che si siano trovate nelle condizioni personali del dottor De Monte di poter scegliere il vaccino ritenuto pi\u00f9 adeguato \u2013 conclude la nota -. Non basta essere considerati delle \u2018risorse\u2019 per il nostro sistema sanitario, avere ricevuto un incarico in barba a un concorso gi\u00e0 avviato o potersi avvalere di un ruolo non \u2018in prima linea\u2019 per andare oltre le regole. L\u2019esempio che viene dato in piena campagna vaccinale, soprattutto a chi ancora si deve convincere a prendervi parte, rischia di essere devastante\u201d.\n\nI consiglieri regionali dei Cittadini, Simona Liguori e Tiziano Centis affermano in una nota: \"\u00c8 pessima l'immagine e peggiore l'esempio di una Giunta regionale che nomina e difende un responsabile dell'emergenza, Amato De Monte, che tramite un comunicato stampa denuncia \"l'arroganza di una legge\" che sancisce l'obbligo vaccinale per i sanitari e che alla fine sceglie \"\u00e0 la carte\" un vaccino, non ancora approvato dall'Ema, l'agenzia europea del farmaco, come se avesse un privilegio rispetto a tutti gli altri cittadini\". Concludono Liguori e Centis: \"E questo privilegio, difeso dall'assessore Riccardi, \u00e8 un insulto per tutti. E non sta in piedi neppure la \"difesa d'ufficio\" secondo la quale la Sores (dove De Monte andr\u00e0 per chiamata diretta dopo che il dirigente Arcs Giuseppe Tonutti ha sospeso il concorso pubblico) non \u00e8 un reparto ospedaliero, perch\u00e9 chi lavora in quella struttura ha costanti e frequenti contatti con personale sanitario e amministrativo\".\n\n\"La responsabilit\u00e0 politica nella vicenda De Monte deve essere chiarita quanto prima, ne va della fiducia della popolazione regionale nella campagna vaccinale\", il capogruppo del Patto per l'Autonomia Massimo Moretuzzo commenta cos\u00ec il caso dopo aver letto la notizia riportata. \"Quanto avvenuto rispetto alla nomina di De Monte era gi\u00e0 grave di per s\u00e9, ma quanto emerge adesso \u00e8 anche peggio: corrispondevano al vero le parole del direttore generale dell'Arcs - Azienda regionale di coordinamento per la salute, dott. Giuseppe Tonutti, quando dichiarava - salvo poi negarlo - che il primario si sarebbe vaccinato con un \"nuovo\" siero\".\n\n\"\u00c8 ora che la politica si assuma le proprie responsabilit\u00e0 in questa gravissima vicenda, che sta generando confusione e perplessit\u00e0 da parte di pi\u00f9 soggetti. L'assessore Riccardi deve chiarire diversi elementi, soprattutto alla luce di questi nuovi sviluppi - dichiara Moretuzzo, annunciando il deposito di una interrogazione sul tema -, ma deve anche precisare se intenda revocare l'incarico a Tonutti e De Monte: la situazione pandemica non \u00e8 ancora stata risolta e di sicuro quanto sta avvenendo non giova a una sua risoluzione\".\n\n\"L'assessore continua a dichiarare che la nomina di De Monte non \u00e8 un tema politico come non lo \u00e8, a suo dire, la questione dell'adesione alla campagna vaccinale del primario medesimo: la questione \u00e8 invece evidentemente politica e la responsabilit\u00e0 \u00e8 tutta sua, non riconoscerlo significa rinnegare il proprio compito\", aggiunge il capogruppo.\n\nScrive l\u2019ex forzista passato al Misto Walter Zalukar: \"C'\u00e8 il fondato timore che questa notizia vada a creare ancor pi\u00f9 confusione tra la gente su un tema che invece richiederebbe un'informazione chiara, puntuale, coordinata. Non si deve infatti dimenticare - continua il consigliere - che il dottor De Monte \u00e8 forse il medico oggi pi\u00f9 noto in regione, per cui temo che la scelta del vaccino cinese possa rappresentare un messaggio preoccupante in questo momento di difficolt\u00e0 della campagna vaccinale. Perch\u00e9 scegliere il vaccino cinese da parte di un medico, e come detto non un medico qualsiasi, potrebbe essere valutato da molta gente come una sorta di sfiducia sulla sicurezza/efficacia dei vaccini impiegati nel nostro Paese\".\n\n\"Ovviamente queste sono considerazioni sugli effetti dal punto di vista pubblico, perch\u00e9 sul piano personale credo sia sempre doveroso rispettare i convincimenti e i diritti delle singole persone. Quindi non voglio entrare sulla legittimit\u00e0 o meno della scelta, ma sull'opportunit\u00e0 di essere arrivati a questo punto, e qui non mi riferisco al dottor De Monte, ma a chi \u00e8 responsabile di aver lasciato evolvere una situazione nata male e proseguita ancor peggio. Quindi una responsabilit\u00e0 che ritengo sia soprattutto politica\", aggiunge Zalukar.\n\n\"Per cui sconcertano - prosegue il consigliere - le dichiarazioni rese alla stampa dal direttore generale dell'Arcs Tonutti: \"Non so e non voglio sapere dove e come si \u00e8 vaccinato un nostro dipendente\". Per l'assessore Riccardi \"il vaccino di De Monte non \u00e8 un tema politico e non \u00e8 compito mio sapere che prodotto abbia usato\". Cio\u00e8 i massimi vertici politici e tecnici della sanit\u00e0 regionale su questo tema \"non sanno, non vogliono sapere e comunque non \u00e8 loro compito sapere\", conclude Zalukar."}