{"id": "132835cc-8943-4601-bbfd-430e306dbd78", "meta_title": "I timori di Draghi: \u00abNon ripetiamo gli errori dell\u2019estate\u00bb", "url": "https://ilpiccolo.gelocal.it/trieste/cronaca/2021/06/26/news/i-timori-di-draghi-non-ripetiamo-gli-errori-dell-estate-1.40432786", "text": "La crescita dei contagi da Covid in Gran Bretagna preoccupa l\u2019Unione europea. Bench\u00e9 il numero di decessi e dei casi gravi sia estremamente basso e dimostri l\u2019efficacia della campagna vaccinale, i leader dei Ventisette temono il ripetersi degli errori dell\u2019anno scorso, quando tutti sottovalutarono la possibilit\u00e0 di una seconda ondata della malattia. Pi\u00f9 del rischio in s\u00e9 di una nuova pandemia, il timore \u00e8 quello di un picco dei contagi sufficiente a deprimere le aspettative di ripresa dell\u2019economia. Lo dice Angela Merkel al suo ultimo vertice europeo da Cancelliera, lo dice Mario Draghi nella conferenza stampa finale dopo la riunione con la stampa italiana: \u00abNon ne siamo fuori, la pandemia va affrontata con determinazione e attenzione, continuando a fare vaccini e tamponi e accelerando sul sequenziamento delle varianti del virus\u00bb. Draghi \u00e8 rimasto colpito dalla rapidit\u00e0 con cui Boris Johnson \u00e8 stato costretto a rinviare la piena riapertura delle attivit\u00e0. \u00abIn Inghilterra la diffusione della variante Delta stia creando incertezza sulla ripresa. Non vogliamo trovarci in questa situazione\u00bb. La mente corre a settembre, quando riapriranno le scuole in presenza al cento per cento, gli autobus si riempiranno, le aziende avranno ridotto al minimo il lavoro a distanza. \u00abNon vogliamo trovarci nella situazione dello scorso anno, avremo pure imparato qualcosa\u00bb. Qualcosa abbiamo certamente imparato, ma soprattutto nel frattempo abbiamo vaccinato. \u00abLa soluzione \u00e8 quella: vaccinare, vaccinare, vaccinare\u00bb, dice la presidente della Commissione Ursula von der Leyen. Ma per questo occorre prepararsi per tempo all\u2019inverno. Si parla gi\u00e0 di una terza dose del vaccino, e per questo l\u2019Unione dovrebbe evitare i pasticci dell\u2019anno scorso, fra contratti inevasi, esportazioni vietate, le promesse di vaccini inadeguati (Sputnik su tutti) e giravolte incomprensibili, come la gestione del caso Astrazeneca. Forte dei numeri, e in ossequio al nuovo asse strategico con Washigton Draghi boccia sia il vaccino russo (\u00abnon credo avr\u00e0 mai l\u2019ok dell\u2019ente europeo del farmaco\u00bb) sia quello cinese di Sinovac (\u00abinadeguato\u00bb). E per\u00f2 il premier ammette che di errori in casa ne abbiamo fatti diversi. Durante la conferenza stampa racconta di essere stato lui stesso a proporre una riforma dell\u2019Ema. \u00abCi sono state difformit\u00e0 tra i suoi pronunciamenti e le autorit\u00e0 nazionali, c\u2019\u00e8 stata molta confusione\u00bb. La direttrice dell\u2019Ema Emer Cooke \u00e8 d\u2019accordo ad una riforma che renda l\u2019organo pi\u00f9 forte e indipendente. L\u2019idea \u00e8 quella di dotare l\u2019Ema dello stesso grado di autonomia che le autorit\u00e0 sanitarie americane hanno affidato alla Food and Drug Administration. Sul caso del vaccino Astrazeneca l\u2019Unione sfior\u00f2 il ridicolo: dopo aver sospeso il vaccino in tutta Europa per pochi giorni a causa di pochi casi sospetti e su iniziativa del ministero della Sanit\u00e0 tedesco, fu riammesso in circolazione non prima di aver costretto l\u2019Ema a dichiarazioni degne del peggior politichese. Quell\u2019incertezza non manc\u00f2 di ritardare la campagna vaccinale e la ripresa dell\u2019economia. Ora la presidente della Banca centrale europea, Christine Lagarde, afferma che la zona euro dovrebbe recuperare il tasso di crescita del Pil pre-pandemia gi\u00e0 nel primo trimestre del 2022, e non pi\u00f9 nel secondo. Stando all\u2019Istat la fiducia delle imprese e dei consumatori in Italia \u00e8 gi\u00e0 superiore ai livelli pre-Covid. Dice ancora Draghi: \u00abSe gli investimenti del Recovery plan verranno ben fatti produrranno un aumento della produttivit\u00e0\u00bb, ma per questo occorrono \u00abpolitiche fiscali espansive\u00bb. \u00c8 un preciso messaggio a chi, fra governi e banchieri centrali, non vuole posticipare la fine del piano di acquisto di titoli pubblici della Bce, previsto a marzo dell\u2019anno prossimo. Per il momento il Consiglio dei governatori della zona euro ha rimandato ogni decisione in attesa di avere dati pi\u00f9 precisi sull\u2019andamento (in crescita) dell\u2019inflazione."}