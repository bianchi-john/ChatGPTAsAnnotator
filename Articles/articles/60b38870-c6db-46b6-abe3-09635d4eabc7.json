{"id": "60b38870-c6db-46b6-abe3-09635d4eabc7", "meta_title": "Due italiani su 10 sono No vax: il livello pi\u00f9 alto tra chi vota Lega e Fratelli d'Italia", "url": "https://www.open.online/2021/05/31/covid-19-2-italiani-su-10-sono-no-vax/", "text": "Sullo sfondo di una campagna vaccinale che prosegue a ritmo sostenuto, il fronte No vax continua a raccogliere consensi importanti. I dati arrivano dal recente sondaggio di Demos & Pi illustrato da la Repubblica, che fornisce il quadro aggiornato sulle opinioni degli italiani in merito alla situazione Covid nel Paese. Ad oggi, circa il 40% della popolazione afferma di essersi vaccinato, senza distinzione di vaccino e di dose. Dati coerenti con il monitoraggio fornito dall\u2019Istituto Superiore di Sanit\u00e0. Si attestano invece al 48% gli italiani che aspettano la possibilit\u00e0 di fare il vaccino, crescita rilevante rispetto a due mesi fa. Il vero elemento di continuit\u00e0, nel corso degli ultimi 6 mesi, \u00e8 costituito da coloro che non intendono vaccinarsi: 2 italiani su 10 in Italia appartengono alla categoria No vax. Secondo il sondaggio, tra coloro che sono contrari all\u2019obbligo il 40% non vuole vaccinarsi.\n\nNo vax e colore politico\n\nIl sondaggio realizzato da Demos & Pi, poi mette in relazione l\u2019opinione sul vaccino al colore politico degli intervistati. \u00abColoro che non intendono vaccinarsi per scelta personale raggiungono il livello pi\u00f9 elevato fra gli elettori della Lega (22%) e dei FdI (16%). Un orientamento simile si osserva fra coloro che sono contrari al vaccino per principio\u00bb si legge nel rapporto. \u00abAll\u2019opposto, un maggior grado di resistenza al vaccino come \u201cterapia preventiva\u201d e come comportamento \u201cregolato per legge\u201d viene espresso dagli elettori del Pd\u00bb continua il report. E ancora \u00abLa base del M5S mostra un atteggiamento pi\u00f9 incerto, sicuramente reticente\u00bb.\n\nPer il 23% la pandemia durer\u00e0 ancora molti anni\n\nRispetto a qualche mese fa sembrerebbe invece essere scesa la percezione di paura nei confronti del virus. Quello che ora prevale \u00e8 il senso di precariet\u00e0 e incertezza per un tunnel di cui non si conosce la fine precisa. Oltre 3 italiani su 4 si dicono convinti che la pandemia durer\u00e0 ancora a lungo, pi\u00f9 della met\u00e0 della popolazione \u00e8 convinta che si proseguir\u00e0 per almeno un altro anno. Il 23% per molti anni ancora."}