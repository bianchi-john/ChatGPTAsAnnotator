{"id": "0117714b-a979-4ea2-9296-642b67e12eee", "meta_title": "Cinghiale vive bloccato in un fosso, l\u2019appello: \u201cSalvatelo, \u00e8 l\u00ec da tre mesi", "url": "https://www.lastampa.it/la-zampa/altri-animali/2021/07/04/news/cinghiale-bloccato-in-un-fosso-l-appello-salvatelo-e-li-da-tre-mesi-1.40462043", "text": "Da circa 3 mesi, un cinghiale vive intrappolato in un fosso dove, probabilmente, \u00e8 accidentalmente caduto. Tra l'altro l'animale sembra avere anche un problema a un occhio. Il tutto accade a Trevigano Romano, un comune di circa 6mila abitanti della citt\u00e0 metropolitana di Roma Capitale.\n\n\u00abNonostante ripetute segnalazioni al Comune, all'Ente Parco Regionale di Bracciano Martignano e ai Carabinieri Forestali nessuno \u00e8 intervenuto \u2013 spiegano gli Animalisti Italiani che hanno denunciato il caso \u2013 . Il volontario che oggi ci ha segnalato l'accaduto, ha cercato di prendersene cura portandogli qualcosa da mangiare ed ha tentato di rimetterlo in libert\u00e0 attraverso la predisposizione di uno scivolo, ma il povero cinghiale non riesce a salire\u00bb. \n\nCinghiale vive bloccato in un fosso, l\u2019appello: \u201cSalvatelo, \u00e8 l\u00ec da tre mesi\u201d\n\u00abSiamo letteralmente indignati. Ogni qualvolta si tratta di vite appartenenti a una specie diversa da quella umana, le istituzioni preposte minimizzano e se ne lavano le mani. Nessuno merita di vivere in un fosso \u2013 aggiunge l'associazione animalista \u2013 . \u00c8 una creatura innocente tra l'altro anche con una situazione di salute carente. Solo perch\u00e9 si tratta di un cinghiale si sta concretizzando la solita discriminazione nei confronti di chi si presume abbia meno diritti di noi\u00bb."}