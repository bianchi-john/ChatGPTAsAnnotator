{"id": "4c19e5e4-e137-407a-b698-096746a3a650", "meta_dataset": "", "meta_language": "Italian", "meta_label": "Group 2", "meta_title": "Ufo ecco cosa dovete sapere sui filmati dalla Marina americana desecretati dal Pentagono", "url": "https://www.open.online/2021/05/31/usa-ufo-filmati-marina-pentagono/", "text": "Era il dicembre 2017, quando per la prima volta i media di tutto il Mondo rilanciarono quella, che a una analisi superficiale, sembrava essere l\u2019ammissione da parte del Pentagono dell\u2019esistenza degli Ufo (intesi erroneamente come astronavi aliene). Pi\u00f9 recentemente risulterebbero nuovi filmati desecretati, come annuncia il sito dedicato al paranormale The Black Voult. Cerchiamo di fare il punto sull\u2019intera vicenda, che presenta ancora diversi punti oscuri. Per esempio \u00e8 nota la presenza di una vera e propria \u00ablobby di ufologi\u00bb nel Congresso americano, che farebbe pressione per dare risalto ai filmati.\n\nPer chi ha fretta:\n\nTra il settembre 2017 e il maggio 2021 emergono dei filmati ufologici che il Pentagono riconosce autentici (non manipolati), senza dare ulteriori spiegazioni;\n\nAnalisi indipendenti condotte sul forum MetaBunk di Mick West propongono delle spiegazioni, che per quanto preliminari e non confermate dal Pentagono, rendono sempre meno plausibile l\u2019ipotesi aliena;\n\nI personaggi che ruotano attorno a queste nuove rivelazioni hanno forti interessi a supportare l\u2019ipotesi aliena, due in particolare sono vicini a Bob Lazar, guru del complottismo di stampo ufologico;\n\nSi \u00e8 parlato di un programma in corso del Pentagono per monitorare gli Ufo, ma la Difesa americana smentisce;\n\nIntanto la definizione Ufo (oggetto volante non identificato) viene sostituita nelle Forze armate americane con la meno equivoca UAP (evento aereo non identificato);\n\nSi attendono spiegazioni pi\u00f9 dettagliate in un report che il Pentagono dovrebbe pubblicare questa estate;\n\nTra le ipotesi pi\u00f9 accreditate quella dei droni non convenzionali o di cattive interpretazioni di fenomeni ordinari dovuti ad artefatti.\n\nAnalisi\n\nNel dicembre 2017, il New York Times rivela l\u2019esistenza di un Advanced Aerospace Threat Identification Program a cui la Difesa americana destinerebbe un budget di 22 milioni di dollari l\u2019anno. Il progetto, guidato da Luis Elizondo, avrebbe avuto il compito di indagare sugli Ufo avvistati nello spazio aereo nazionale. Il Pentagono smentisce, precisando che il programma fosse stato chiuso nel 2012. All\u2019epoca la vicenda fece scalpore, soprattutto quanto salt\u00f2 fuori il contributo indiretto al Programma del cantante dei Blink 182 Tom DeLonge. L\u2019impresa aveva inoltre il supporto del senatore Harry Reid, conosciuto anche come noto ufologo.\n\nIl personaggio centrale sembra essere l\u2019amico di Reid, l\u2019imprenditore Robert Bigelow, che ha permesso la produzione dei filmati sugli Ufo, grazie alle fonti che hanno potuto raccogliere attraverso il Freedom of Information Act (FOIA), che permette a chiunque di richiedere dei documenti riservati, se il loro rilascio non rappresenta una minaccia per gli Stati Uniti. Scrive il New York Times:\n\n\u00abIl programma oscuro \u00e8 iniziato nel 2007 e inizialmente \u00e8 stato in gran parte finanziato su richiesta di Harry Reid, il democratico del Nevada che all\u2019epoca era il leader della maggioranza al Senato e che da tempo ha avuto un interesse per i fenomeni spaziali. La maggior parte del denaro \u00e8 andato a una societ\u00e0 di ricerca aerospaziale gestita da un imprenditore miliardario e amico di lunga data del signor Reid, Robert Bigelow\u00bb.\n\n\n\n\u00abLavorando con la societ\u00e0 di Mr. Bigelow con sede a Las Vegas, il programma ha prodotto documenti che descrivono avvistamenti di aerei che sembravano muoversi a velocit\u00e0 molto elevate senza segni visibili di propulsione, o che si libravano senza mezzi apparenti di sollevamento. I funzionari del programma hanno anche studiato video di incontri tra oggetti sconosciuti e aerei militari americani\u00bb.\n\nPresto cominciano cos\u00ec a trapelare i primi filmati ufologici della Marina statunitense, risalenti al 2004 e riconosciuti autentici dalla Difesa americana. Mostrano un misterioso oggetto volante muoversi nello spazio aereo nazionale, ripreso dai dispositivi dell\u2019aeronautica. Cosa vuol dire autentico? Non certo che i militari hanno effettivamente certificato la presenza di un disco volante, eppure i filmati non risultano manipolati. Come potrebbe succedere anche coi filmati di un numero di illusionismo, l\u2019assenza di effetti in post-produzione non implica che l\u2019illusionista abbia effettivamente doti paranormali.\n\nChiarimenti sui concetti di Ufo e Uapfo\n\nMick West, MetaBunk | Analisi video del primo avvistamento.\n\nI primi filmati mostrano l\u2019incontro tra un aereo F/A-18 della Marina e un oggetto misterioso. Il Pentagono non ha mai n\u00e9 confermato n\u00e9 escluso che si trattasse di alieni, esperimenti militari segreti o velivoli stranieri. Una indagine indipendente, condotta dal debunker Mick West nel 2017, con la collaborazione di diversi fototecnici e appassionati di velivoli militari, ha prodotto una interpretazione plausibile, per quanto preliminare, inoltre solo il Pentagono potrebbe confermarla. Tutti i dettagli delle analisi sono disponibili nel forum di fact checking MetaBunk. Si tratta molto probabilmente di un fenomeno noto come \u00abIR flare\u00bb, ovvero un riflesso generato dagli infrarossi, dovuto al bagliore dei motori, di quello che sarebbe allora un velivolo non identificato.\n\nMick West, MetaBunk | Il fact checking del presunto Ufo.\n\nLe testimonianze dei piloti\n\nDurante una puntata del format televisivo condotto da Bill Whitake 60 Minutes, vengono raccolte le testimonianze del comandante Dave Fravor (fonte principale dell\u2019avvistamento) e della tenente comandante Alex Dietrich (a bordo di un altro F-18 in volo assieme a lui). Quel giorno la nave da guerra USS Princeton avrebbe avvistato un oggetto dal radar. Durante il loro volo di addestramento i due piloti avrebbero visto \u00abun piccolo oggetto bianco che sembrava un Tic-Tac\u00bb, che dopo alcune manovre si sarebbe allontanato improvvisamente. Il rapporto di Fravor e Dietrich sarebbe stato ignorato.\n\nBarack Obama: \u00abOggetti volanti che non sappiamo esattamente cosa siano\u00bb\n\nIl tema potrebbe essere molto pi\u00f9 serio di quanto non si pensi. L\u2019ex presidente Barack Obama, intervistato il 21 maggio da James Corden durante il format della CBS \u201cThe Late Show\u201d, fa alcune considerazioni \u2013 tra il serio e il faceto \u2013 sulla questione degli Ufo del Pentagono.\n\n\u00abEsistono video e immagini in cui compaiono oggetti volanti, che non sappiamo esattamente cosa siano \u2013 continua Obama \u2013 Non siamo in grado di spiegarne il comportamento in volo, come facciano a volare in quel modo o a seguire quelle traiettorie\u00bb.\n\nFOX59News | Barack Obama al Late Show di James Corden (CBS), il 21 maggio 2021.\n\nL\u2019ipotesi dei droni non convenzionali\n\nLe testimonianze dei piloti coinvolti nell\u2019avvistamento del 2004 forniscono indizi di quella che potrebbe essere stata una esercitazione non dichiarata, dove il bersaglio potrebbe essere stato un drone. Oppure la USS Princeton si sarebbe trovata davvero di fronte a un fenomeno a loro sconosciuto, ma noto al Pentagono, perch\u00e9 riguardava la sperimentazione di una tecnologia segreta. In entrambi i casi questo spiegherebbe perch\u00e9 il rapporto non ha avuto seguito. L\u2019ipotesi dei velivoli provenienti da Paesi ostili, come Cina e Russia, non si pu\u00f2 escludere del tutto, ma \u00e8 poco plausibile che il Pentagono renda tali informazioni accessibili mediante la procedura del FOIA. Resta infine l\u2019analisi di West e MetaBunk, che propenderebbe per un artefatto. Questa per\u00f2 ha dei limiti.\n\nI sistemi di puntamento dei bersagli non sono appannaggio dei singoli piloti che per quanto poco esperti all\u2019epoca, difficilmente avrebbero potuto influire significativamente sul sistema informatico e sul software utilizzato. Certamente anche quest\u2019ultimo necessitava di aggiornamenti, e presenta sempre un margine di errore. Al momento per\u00f2 l\u2019idea che i due piloti si trovassero di fronte a un drone non convenzionale, non sarebbe cos\u00ec campata in aria.\n\nTanto i filmati del 2004, quanto gli episodi pi\u00f9 recenti riguardanti l\u2019Uss Omaha (di cui tratteremo nel paragrafo successivo), potrebbero spiegarsi con un episodio analogo, risalente al 2019, dove non si parla di Ufo o Uap, bens\u00ec di droni o Uav (Unmanned aerial vehicle), ovvero un veicolo volante guidato a distanza. Prendiamo quanto segue con beneficio di inventario, perch\u00e9 non \u00e8 chiaro se tali avvenimenti siano stati del tutto accertati.\n\nUS Navy/Wikipedia | La cacciatorpediniera USS Kid. Nei riquadri due esempi di UAV, sopra di tipo commerciale e sotto di tipo militare.\n\nSi tratta di diversi episodi in cui le cacciatorpediniere americane di stanza nel Pacifico USS Kid e USS John Finn, sono state \u00abmolestate\u00bb nel luglio 2019 da degli oggetti volanti identificati come droni o UAV, tali contatti non trovano una spiegazione ufficiale per quanto riguarda la provenienza e chi li stesse manovrando. Anche in questo caso il contesto \u00e8 quello di una esercitazione, svoltasi stavolta un po\u2019 pi\u00f9 lontano dalle coste californiane, a circa 100 miglia da Los Angeles.\n\nQueste informazioni sono state ottenute \u2013 ugualmente tramite FOIA \u2013 dal documentarista Dave Beaty e pubblicate sul sito The Drive. Episodi simili hanno interessato la nave da crociera Carnival Imagination. A questi eventi avrebbero fatto seguito delle indagini da parte della Marina, della Guardia Costiera e dell\u2019FBI. L\u2019ipotesi pi\u00f9 accreditata \u00e8 che le navi coinvolte fossero finite per sbaglio nel mezzo di un\u2019altra esercitazione. Tra i principali sospetti troviamo la Navy\u2019s Fleet Area Control and Surveillance Facility (FACSFAC) situata a San Diego. Ed \u00e8 proprio al largo di questa citt\u00e0 che vengono fatti i successivi avvistamenti, sempre nel 2019, registrati dalle navi da guerra USS Russell e USS Omaha.\n\nGli Ufo piramidali della USS Russell\n\nIn attesa che il Pentagono si pronunci questa Estate per dare finalmente una spiegazione dettagliata mediante un report molto atteso \u2013 soprattutto dagli ufologi pi\u00f9 incalliti \u2013 West e i debunker di MetaBunk hanno svolto due analisi indipendenti anche sui nuovi filmati declassificati nell\u2019aprile 2021. Il Pentagono ha confermato l\u2019autenticit\u00e0 delle immagini, riprese nel 2019 al largo delle coste di San Diego.\n\nStavolta lo \u00abscoop\u00bb si deve al regista Jeremy Corbell, lo stesso che ha realizzato il documentario \u00abBob Lazar: Area 51 & Flying Saucers\u00bb. Ricordiamo per completezza che Lazar \u00e8 un noto guru del complottismo di stampo ufologico; il quale sostiene di aver lavorato nell\u2019Area 51, la base militare americana sita nel deserto del Nevada, dove secondo lui si sarebbero svolti esperimenti di \u00abretro-ingegneria aliena\u00bb sui dischi volanti che sarebbero precipitati a Roswell nel 1947 (una narrazione tanto cara agli ufologi, quanto fantasiosa).\n\nI filmati proverrebbero secondo Corbell da documenti non classificati che servivano a istruire i membri dei Servizi di intelligence sugli Ufo quando appaiono in uno spazio aereo limitato. Questo fa pensare a problemi noti, non necessariamente collegati a delle situazioni straordinarie. Sono stati raccolti con la collaborazione del giornalista George T. Knapp, primo reporter del programma televisivo KLAS\u2019s unexplained phenomena project Mystery Wire, divenuto noto proprio per aver lanciato il personaggio di Bob Lazar negli anni \u201980. Questo, a onor del vero, dovrebbe essere indizio del fatto che il Governo non li ritenesse affatto \u00abscomodi\u00bb. Nella prima clip si vede un oggetto piramidale sopra la nave da guerra USS Russell.\n\nNella prima analisi di MetaBunk il presunto Ufo piramidale appare piuttosto come una banale luce leggermente sfocata nel cielo notturno, probabilmente di un aereo, come uno dei tanti che vanno e vengono dal vicino aeroporto di Los Angeles. Le altre luci sono compatibili con quelle di Giove e diverse stelle.\n\nMick West | \u00abQuite possibly just a plane, as the ship was right under a flight path for LAX\u00bb.\n\n\u00abNon credo che questo significhi che la Marina si sia sbagliata \u2013 continua il Debunker \u2013 Inizialmente non \u00e8 stato identificato (con la Task Force UAP Investigates), e forse hanno persino pensato che fosse un triangolo per alcuni minuti. Ma non lo \u00e8. Sono solo alcune luci nel cielo\u00bb.\n\nL\u2019Ufo che si inabissa della USS Omaha\n\nNella seconda clip si vede un oggetto sferico inabissarsi nelle acque vicino alla USS Omaha.\n\nNella seconda analisi risultano alcuni movimenti della telecamera che danno l\u2019illusione che l\u2019oggetto si muova rapidamente. Stabilizzando il filmato tali oscillazioni si annullano. L\u2019oggetto non appare affatto inabissarsi, bens\u00ec scompare, come se si fosse trattato di un bagliore. Non \u00e8 chiaro per\u00f2 di cosa potrebbe trattarsi esattamente.\n\nGli Ufo nel tracciato radar\n\nSecondo gli autori di The Black Voult le nuove rivelazioni, risalenti al 27 maggio, sarebbero state ritenute altrettanto autentiche dal Pentagono. Per quanto presentate anche dalla stampa nostrana come sconvolgenti nuove rivelazioni, non mostrano altro che un tracciato radar. Anche in questo caso la diffusione si deve a Corbell. Secondo l\u2019interpretazione che va per la maggiore si tratterebbe delle rilevazioni radar a bordo della USS Omaha e risalirebbero al 15 luglio 2019. Scrive Corbell:\n\n\u00abQuesti sono dati di sensore corroboranti che dimostrano una significativa serie di eventi Ufo in cui degli sconosciuti sciamavano sulle navi da guerra della Marina degli Stati Uniti. Questo tipo di verifica delle informazioni multipiattaforma \u00e8 unico e raro nella ricerca dei misteri ufologici\u00bb.\n\nInutile aggiungere che anche in questo caso non vi \u00e8 nulla che faccia pensare esclusivamente a visite da parte di alieni. Abbiamo fatto visionare il filmato a un tecnico elettronico radarista, con 32 anni di esperienza a bordo dei sommergibili della Marina militare italiana. L\u2019esperto ha subito notato dei tagli che non permettono di giudicare il senso di quel che si vede nel tracciato radar, in pratica potrebbe significare tutto e il suo contrario. Una nuova analisi di MetaBunk propende per una situazione per niente misteriosa, con una nave cargo a destra del tracciato (la Swan Ace) e alcuni velivoli commerciali a sinistra. Non ci resta che attendere il responso del Pentagono atteso per questa Estate.\n\nConclusioni\n\nTutti i filmati diffusi a partire dal dicembre 2017 sono stati ottenuti mediante una normale richiesta di accesso ai dati, possibile se questi non compromettono la sicurezza degli Stati Uniti. Non risulta che il loro contenuto abbia dato luogo a rilevanti allarmi da parte della Difesa americana. Il fatto che un avvistamento sul momento non abbia avuto spiegazione non significa che il Pentagono non abbia potuto accertarlo in un secondo momento. Infine, la mancata spiegazione ufficiale di un fenomeno ufologico non implica necessariamente un evento straordinario, come visite da parte di extraterrestri, esperimenti di retro-ingegneria aliena o incursioni nemiche."}