{"id": "722d5742-9b8f-4a08-9f16-aa24d549c98d", "meta_dataset": "", "meta_language": "Italian", "meta_label": "Group 2", "meta_title": "Nell\u2019interregno l\u2019offensiva di Big Pharma", "url": "https://ilmanifesto.it/nellinterregno-loffensiva-di-big-pharma-2/", "text": "L\u2019effetto dell\u2019iniziativa dell\u2019amministrazione Biden sui vaccini \u00e8 cos\u00ec dirompente che ormai la stampa parla ovunque di Us Waiver, come se l\u2019idea della sospensione dei brevetti fosse nata oltreoceano.\n\nNei circuiti della societ\u00e0 civile storicamente impegnata sull\u2019accesso ai farmaci essenziali si concorda sul fatto che si tratta di un game changer, un punto di non ritorno in tutti i processi negoziali in corso.\n\nDal punto di vista simbolico, la sospensione dei brevetti sui vaccini arriva dal paese che ha diretto e orchestrato nel 1986 l\u2019innesto della propriet\u00e0 intellettuale nel negoziato Gatt, che aveva escluso quel dossier dalla partita degli accordi commerciali. Ci pensarono due multinazionali americane, Ibm e Pfizer, con un\u2019operazione di lobby passata alla storia.\n\nSar\u00e0 difficile adesso dire che la sospensione dei brevetti \u00e8 un\u2019opzione non percorribile, come ci hanno ripetuto per mesi. Ora poi il tema \u00e8 all\u2019ordine del giorno ai massimi livelli.\n\nIn Europa, il dossier sulla deroga alla propriet\u00e0 intellettuale \u00e8 stato finalmente sottratto ai burocrati della Commissione proni alla lobby farmaceutica, per passare definitivamente in capo a governi e parlamenti.\n\nInevitabilmente, Biden ha stanato i leader europei con un effetto domino ambiguo e scomposto, in questa Unione capace solo di rivelare crepe e ambiguit\u00e0, tra Germania e Austria che prendono le distanze da Biden per non mettere in discussione gli accordi del Wto. Mentre Irlanda, Francia Belgio Italia e Spagna si esprimono in appoggio alla sospensione dei brevetti.\n\nLa posizione francese per\u00f2 \u00ab\u00e8 quella del presidente Macron\u00bb, dicono fonti ufficiali a Parigi, incerte sul da farsi. E in Italia, la posizione dei ministri Speranza e Di Maio sembra interpretare anche quella del presidente Draghi.\n\nOra i governi europei devono metterci la faccia, a partire dal summit sociale di Porto, in queste ore.\n\nAnche in sede Wto la brezza dell\u2019iniziativa statunitense ha impresso una lieve dinamica al negoziato in situazione di stallo da sette mesi.\n\nIl primo ministro australiano l\u2019ha definita una \u00abnotizia formidabile\u00bb, e anche la Russia di Putin ha deciso di emulare Washington, impegnandosi alla moratoria sui brevetti dei vaccini russi. Norvegia e Svizzera restano ferme sulla loro posizione.\n\nDal canto loro, gli ambasciatori di India e Sudafrica attendono con interesse la nuova versione del waiver che sar\u00e0 licenziata dalla direttrice generale del Wto Ngozi Okonjo-Iweala alla fine del mese, alla vigilia del Consiglio dei Trips.\n\nMa appare assai probabile che la decisione finale sul tema sar\u00e0 presa solo alla 12ma conferenza interministeriale del Wto (30 novembre-3 dicembre 2021). Un lasso temporale sfiancante, sotto i colpi della pandemia. Ma un agio che presta il fianco invece alla pressione della lobby farmaceutica, passata all\u2019azione subito dopo il primo sconcerto di fronte alle dichiarazioni della segretaria per il commercio Usa, Katherine Tai.\n\nPer ora sembra destituito di fondamento il timore che India e Sudafrica possano accettare soluzioni restrittive rispetto all\u2019istanza di deroga da loro presentata lo scorso ottobre. Ma nel gioco geopolitico che si configura nel secondo anno della pandemia la tenuta di India e Sudafrica \u00e8 un potenziale crinale di criticit\u00e0 che richiede un forte monitoraggio, e una azione di accompagnamento, da parte della societ\u00e0 civile e delle opinioni pubbliche sempre pi\u00f9 sensibilizzate al tema, man mano che prende forma l\u2019apartheid vaccinale su scala mondiale \u2013 a oggi, la iniziativa Covax ha inviato 54 milioni di dosi di vaccini in 121 paesi.\n\nSolo lo 0,3% della popolazione ha ricevuto la prima dose nel sud globale.\n\nGame changer, ma verso quale direzione punta, il nuovo gioco? La moltiplicazione delle proposte di sospensione dei brevetti crea una oggettiva confusione in questa fase, il che significa che il tempo dell\u2019ottimismo cede subito il passo a una grande attenzione e cautela sui prossimi passi delle forze in campo.\n\nOccorre ribadirlo: c\u2019\u00e8 una sostanziale differenza di prospettiva nella proposta americana rispetto a quella di India e Sudafrica, oggi sostenuta da 118 paesi al Wto. Sarebbe uno scenario del tutto indesiderabile se la prima soppiantasse la seconda.\n\nBiden punta solo ai brevetti, cio\u00e8 a una sola fattispecie di propriet\u00e0 intellettuale, e punta solo ai vaccini, cio\u00e8 al dispositivo principe della immuno-politica che si va costruendo nelle sedi internazionali, ignorando tutto il resto.\n\nLa drammatica situazione di India e Brasile sta invece a dimostrare che gran parte del mondo, dopo 17 mesi di pandemia, \u00e8 ancora sguarnita di indispensabili dispositivi ospedalieri. Non escludo peraltro che la sospensione dei brevetti sui vaccini sia una risposta preoccupata di Biden al direttore generale dell\u2019Oms il quale, nella conferenza stampa del 3 maggio, aveva dichiarato che l\u2019Oms contava pi\u00f9 casi globali di Covid19 nelle due settimane precedenti che nei primi 6 mesi della pandemia.\n\nBiden allarga le maglie dell\u2019accesso ai vaccini perch\u00e9 ha capito che le varianti sono una minaccia seria, ed \u00e8 impossibile dargli torto. D\u2019altro canto, la proposta di deroga made in Usa sembra interessare pi\u00f9 i vaccini adenovirus di AstraZeneca e di Johnson& Johnson, o quelli che sono ancora nella filiera della ricerca, per i quali i brevetti hanno una oggettiva rilevanza.\n\nDiverso \u00e8 il caso dei vaccini mRNA: per questi, la deroga pi\u00f9 importante della propriet\u00e0 intellettuale riguarda il know-how della nuova tecnologia e i dati sui processi di costruzione del vaccino. I vaccini mRNA del resto hanno una catena del freddo assai esigente, e dunque minori possibilit\u00e0 di utilizzo nei contesti di paesi del sud del mondo, dove non esistono le condizioni logistiche di sistemi sanitari adeguati.\n\nDecisive saranno le prossime settimane, tra il summit del G20 sulla salute globale, l\u2019assemblea dell\u2019Oms e il G7. Il gioco sar\u00e0 pure cambiato, sempre la stessa."}