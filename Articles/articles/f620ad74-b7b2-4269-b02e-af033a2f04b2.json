{"id": "f620ad74-b7b2-4269-b02e-af033a2f04b2", "meta_title": "Ora il turismo extra-Unione europea fa paura. E Berlino striglia Cipro e Grecia", "url": "", "text": "INVIATO A BRUXELLES Crescono i timori per l\u2019apertura ai turisti in arrivo dagli Stati extra-Ue. Per quelli britannici, ma anche per i russi e i cinesi vaccinati con i farmaci prodotti dai rispettivi Paesi. A fare paura \u00e8 la diffusione della variante Delta, che ormai rappresenta il 90% dei contagi Oltremanica e che sembra essere pi\u00f9 forte di Sputnik V o di Sinopharm. La Commissione europea, con la sponda dell\u2019Ema, \u00e8 pronta a pubblicare una nuova raccomandazione per chiedere ai governi Ue di considerare i due vaccini inefficaci e dunque di obbligare i turisti in arrivo da quei Paesi a test e quarantene. Gli occhi sono puntati in particolare sulla Grecia e su Cipro, che hanno spalancato le loro porte per cercare di rimediare alla disastrosa stagione estiva del 2020. Ma anche sulla Spagna, Portogallo, Malta e Croazia per quanto riguarda l\u2019accoglienza dei turisti britannici, che qui sono esentati dalla quarantena. Il rischio \u00e8 che in autunno arrivi il conto da pagare in termini sanitari.\n\nAl vertice di Bruxelles, Angela Merkel ha preso da parte il premier greco Kyriakos Mitsotakis, con il quale ha parlato in particolar dell\u2019apertura ai turisti russi. Dopo aver ricevuto informazioni dagli esperti, la Cancelliera \u00e8 molto preoccupata per l\u2019inefficacia del vaccino Sputnik V contro la variante Delta. E di conseguenza per la possibile impennata di contagi che da Atene potrebbero diffondersi nel resto d\u2019Europa attraverso i turisti Ue. Il rischio \u2013 racconta un diplomatico \u2013 \u00e8 che questo possa portare come conseguenza a una chiusura delle frontiere interne dell\u2019Unione, con ripercussioni negative sulla libera circolazione e sul mercato unico.\n\nMa Mitsotakis si \u00e8 difeso dicendo che in sostanza la Grecia ha il diritto di riconoscere la vaccinazione dei turisti che hanno ricevuto Sputnik V \u00abperch\u00e9 \u00e8 la legislazione europea a prevederlo\u00bb. In effetti, con il regolamento del certificato digitale, \u00e8 stata aperta la possibilit\u00e0 di riconoscere non soltanto i vaccini approvati dall\u2019Ema, ma anche quelli autorizzati da un singolo Stato membro dell\u2019Unione. E l\u2019Ungheria, per esempio, ha dato il via libera sia a Sputnik V che a Sinopharm. Per questo Merkel ha chiesto a Ursula von der Leyen di adottare un provvedimento per favorire un maggiore coordinamento tra gli Stati sul riconoscimento dei vaccini.\n\nLa presidente della Commissione si \u00e8 detta \u00abmolto preoccupata\u00bb per la diffusione della variante Delta, ma ha assicurato che con i quattro farmaci autorizzati dall\u2019Ema e utilizzati nella stragrande maggioranza dei Paesi Ue (AstraZeneca, Johnson&Johnson, Moderna e Pfizer/BioNTech) non ci sono problemi. \u00abLa buona notizia \u00e8 che la seconda dose funziona molto bene e che la prima serve almeno a ridurre il rischio di contrarre la malattia in modo grave. Ma bisogna continuare a vaccinare e mantenere le regole sul distanziamento e sulla mascherina\u00bb.\nC\u2019\u00e8 poi la questione legata all\u2019accoglienza dei turisti che arrivano dai Paesi extra-Ue e anche su questo c\u2019\u00e8 stato un appello a muoversi in maniera pi\u00f9 coordinata. Alcuni Stati del Sud Europa hanno allentato le restrizioni in modo totalmente unilaterale, aumentando i rischi sanitari e creando cos\u00ec disparit\u00e0 con le altre destinazioni turistiche \u2013 come ad esempio l\u2019Italia \u2013 che invece hanno deciso di mantenere l\u2019obbligo di quarantena per chi arriva dal Regno Unito. L\u2019Ue ha adottato una lista bianca di Paesi dai quali sono consentiti i viaggi non essenziali (sostanzialmente per ragioni di turismo, anche per chi non ha completato la vaccinazione. La scelta dei Paesi viene effettuata in base a un mix di criteri che tiene conto \u2013 tra le altre cose \u2013 del numero di casi, di tamponi effettuati, dei progressi nella vaccinazione e della diffusione delle varianti. Nei giorni scorsi gli Stati Uniti sono stati aggiunti all\u2019elenco di cui fanno parte anche Albania, Australia, Israele, Giappone, Libano, Nuova Zelanda, Macedonia del Nord, Ruanda, Serbia, Singapore, Corea del Sud, Tailandia e Cina (anche se per Pechino il via libera \u00e8 subordinato alla reciprocit\u00e0). Il Regno Unito non c\u2019\u00e8, ma siccome si tratta di una semplice raccomandazione, ognuno fa un po\u2019 come gli pare."}