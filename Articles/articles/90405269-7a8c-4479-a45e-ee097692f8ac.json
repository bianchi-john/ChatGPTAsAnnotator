{"id": "90405269-7a8c-4479-a45e-ee097692f8ac", "meta_title": "Ddl Zan, Letta nella morsa dei \u201cdue Matteo\u201d: \u00abNon hai pi\u00f9 i numeri. O lo modifichi o lo affossi\u00bb", "url": "https://www.secoloditalia.it/2021/07/ddl-zan-letta-nella-morsa-dei-due-matteo-non-hai-piu-i-numeri-o-lo-modifichi-o-lo-affossi/", "text": "Stretto tra il Matteo di destra (Salvini) e il Matteo di sinistra (Renzi), l\u2019attuale testo del ddl Zan sembra ormai destinato al macero. \u00abAl Senato non ci sono i numeri\u00bb, avverte dalle colonne di Repubblica il senatore di Rignano. Per poi aggiungere: \u00abSiccome per la legge occorrono i voti dei senatori e non i like degli influencer\u00bb, di testo ne occorre un altro. Salvini ce l\u2019ha gi\u00e0 pronto. Il suo suggerimento \u00e8 eliminare gli articoli 1, 4 e 7. \u00abSe dal ddl Zan \u2013 argomenta \u2013 togliamo l\u2019ideologia, il coinvolgimento dei bambini e l\u2019attacco alla libert\u00e0 di pensiero finalmente si smette di litigare e si approva una norma di protezione e civilt\u00e0\u00bb.\n\nSalvini e Renzi fanno scacco matto al Pd\n\nDa entrambi arriva poi un messaggio ad Enrico Letta: \u00abO ti predisponi al dialogo e accetti la modifiche o il ddl Zan te lo voti da solo\u00bb. Il che significherebbe affossarlo. E a quel punto la responsabilit\u00e0 sarebbe tutta del Pd. La questione \u00e8 politica prima ancora che di merito. A Renzi, infatti, converrebbe pi\u00f9 l\u2019irrigidimento del suo ex-partito con conseguente affossamento del ddl Zan. Come ha lui stesso avvertito, basta che vada sotto in uno dei voti segreti che il testo dovr\u00e0 affrontare al Senato. A quel punto \u00e8 pi\u00f9 che prevedibile che a finire sul banco degli imputati sarebbe Letta con l\u2019accusa di andare al traino dei 5Stelle. Renzi vuole rivitalizzare il centro per formare una massa critica da utilizzare in vista dell\u2019elezione per il Quirinale.\n\nIl ddl Zan pu\u00f2 costare caro al leader dem\n\nDal canto suo Salvini non pu\u00f2 restare inerte a guardare un\u2019offensiva che potrebbe creare scossoni anche al centrodestra. Non \u00e8 un mistero che Renzi voglia annettersi pezzi di Forza Italia. Il leader leghista, per\u00f2, non pu\u00f2 permetterlo. Tanto pi\u00f9 che sull\u2019elezione del successore di Mattarella neanche lui vuol fare da spettatore. Al momento, Salvini e Letta convergono sull\u2019obiettivo di minare la centralit\u00e0 del Pd nella strana maggioranza a sostegno di Draghi. E, di conseguenza, a far esplodere le contraddizioni al suo interno. \u00c8 per questo che offrono a Letta l\u2019ultimatum a Letta sul ddl Zan (con la recondita speranza di un rifiuto). Con l\u2019altro occhio i due Matteo guardano al travaglio dei 5Stelle. \u00c8 soprattutto da l\u00ec che potrebbero arrivare altri rinforzi per la partita del Quirinale, l\u2019unica che conti veramente in questa fase. Altro che ddl Zan."}