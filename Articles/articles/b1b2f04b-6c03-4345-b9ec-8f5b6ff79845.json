{"id": "b1b2f04b-6c03-4345-b9ec-8f5b6ff79845", "meta_dataset": "", "meta_language": "Italian", "meta_label": "Group 2", "meta_title": "Zona bianca, domande e risposte: cosa si pu\u00f2 fare dal 31 maggio", "url": "https://www.ilsole24ore.com/art/zona-bianca-domande-e-risposte-cosa-si-puo-fare-salta-coprifuoco-resta-l-obbligo-mascherina-AE6qYaM", "text": "Italia verso la fascia bianca ovunque. Dal 31 maggio in zona bianca tre regioni: Friuli Venezia Giulia, Molise e Sardegna. Il 7 giugno poi sar\u00e0 la volta di Abruzzo, Liguria e Veneto. Poi, il 14 giugno, in bianco anche Emilia Romagna, Lazio, Lombardia, Piemonte, Puglia, Umbria e provincia autonoma di Trento. Il testo tiene conto degli allentamenti previsti dalla nuova ordinanza del ministro della Salute che anticipa alcune riaperture e modifica alcune regole. E dell\u2019accordo raggiunto fra regioni e governo sul numero dei commesali in zona bianca. \u00c9 indispensabile avere in tasca o in borsa il green pass per andare al banchetto di un matrimonio, non solo in area gialla, ma anche in zona bianca. Al bar \u00e8 consentita la consumazione al banco, ma rispettando il distanziamento. Ecco un piccolo vademecum con domande e risposte su cosa si pu\u00f2 fare in zona bianca e cosa no.\n\nBAR\n\n\u00c9 consentita la consumazione al banco nei bar?\n\nLa consumazione al banco \u00e8 consentita dal 1\u00b0 giugno, ma \u00e8 necessario assicurare una distanza interpersonale di almeno un metro tra i clienti (che passa a due metri se si passa in uno scenario di rischio).\n\nC\u2019\u00e8 un limite alle persone che possono entrare nel bar?\n\nSe non ci sono posti a sedere deve essere consentito l\u2019ingresso a un numero limitato di clienti per volta, in base alle caratteristiche dei singoli locali, in modo che sia assicurato il distanziamento di un metro (due se c\u2019\u00e8 un quadro epidemiologico di rischio).\n\nCENTRI COMMERCIALI\n\nI centri commerciali sono aperti nel fine settimana?\n\nS\u00ec, i centri commerciali sono stati riaperti nei fine settimana dal 22 maggio 2021, anche in zona gialla. Le riaperture hanno interessato gli esercizi commerciali all\u2019interno dei mercati e dei centri commerciali, gallerie commerciali, parchi commerciali e altre strutture assimilabili.\n\nCENTRI CULTURALI, SOCIALI E RICREATIVI\n\nPossono riaprire i centri sociali e culturali?\n\n\u00c9 previsto che in zona bianca possano restare aperti centri culturali, centri sociali e centri ricreativi. Riaperture che invece in zona gialla scatteranno dal 1\u00b0 luglio.\n\nCOPRIFUOCO\n\nIn zona bianca resta in vigore il coprifuoco?\n\nNo, il coprifuoco non \u00e8 in vigore in fascia bianca, quindi si pu\u00f2 liberamente circolare. In zona gialla invece fino al 6 giugno \u00e8 in vigore il coprifuoco dalle 23 alle 5 del mattino. Dal 7 giugno il coprifuoco \u00e8 fissato dalle 24 alle 5 del mattino. Dal 21 giugno anche in zona gialla scompare il coprifuoco.\n\nDISCOTECHE\n\nPosso andare in discoteca?\n\nS\u00ec, ma senza ballare. Si potr\u00e0 ascoltare la musica, mangiare o bere, ma resta vietato ballare.\n\n\nDISTANZIAMENTO\n\n\u00c9 ancora previsto il rispetto del distanziamento?\n\nS\u00ec, resta in vigore l\u2019obbligo di distanziamento interpersonale, con l\u2019obiettivo di evitare gli assembramenti. Resta l\u2019uso obbligatorio della mascherina all\u2019aperto quando non si pu\u00f2 mantenere la distanza e al chiuso nei luoghi pubblici. Prevista la sanificazione nei luoghi chiusi e una corretta aerazione.\n\nFESTE\n\nPosso organizzare una festa?\n\nS\u00ec, si possono organizzare feste nei locali, ma l\u2019ingresso \u00e8 consentito a un numero limitato di ospiti, calcolato in base alle caratteristiche del locale. Il buffet \u00e8 consentito solo se a somministrarlo \u00e8 il personale. Gli invitati non possono servirsi da soli o toccare quanto esposto, a meno che il buffet sia organizzato con monoporzioni. Resta l\u2019obbligo del distanziamento e di utilizzo della mascherina quando non si sta mangiando o bevendo. Il personale deve indossare sempre la mascherina. In zona gialla le feste sono permesse dal 15 giugno. In caso di eventi musicali va mantenuta la distanza di almeno tre metri fra musicisti e pubblico.\n\n\u00c9 obbligatorio il green pass?\n\nS\u00ec, dopo una serie di tira e molla \u00e8 stato stabilito e confermato da un comunicato stampa congiunto del ministero della Salute con la Conferenza delle regioni e delle province autonome che per partecipare a una festa \u00e8 obbligatorio il green pass in zona bianca e in zona gialla. Pu\u00f2 averlo chi ha il certificato di vaccinazione (due dosi di Pfizer, Moderna o Astrazeneca o con una dose di J&J) o \u00e8 stato vaccinato da almeno 15 giorni con la prima dose di Pfizer, Moderna o Astrazeneca. Oppure chi \u00e8 guarito dal Covid-19 o si \u00e8 sottoposto a tampone nelle 48 ore precedenti con esito negativo.\n\nGli ospiti possono servirsi da soli al buffet?\n\nSolo se il buffet \u00e8 organizzato con monoporzioni. Altrimenti deve essere il personale incaricato a servire ed \u00e8 vietato farsi le porzioni da soli e toccare i cibi.\n\nGIOCO\n\nSono aperte le sale giochi?\n\nS\u00ec, in zona bianca sono aperte sale giochi, sale scommesse, sale bingo e casin\u00f2. Riaperture che invece in zona gialla avverranno il 1\u00b0 luglio.\n\nGREEN PASS\n\nQuando \u00e8 necessario usare il green pass?\n\nIl green pass, in zona bianca e gialla, serve per partecipare a feste e banchetti dopo matrimoni, comunioni, cresime. Per spostarsi fra regioni bianche e gialle non serve, mentre sar\u00e0 indispensabile quando ci saranno regioni o province autonome arancioni o rosse (in questo momento in Italia non ci sono zone arancioni o rosse).\n\nChi pu\u00f2 ottenere il green pass?\n\nLa certificazione verde pu\u00f2 ottenerla chi dimostra di essere stato vaccinati con due dosi di Pfizer, Moderna o Astrazeneca o con una dose di J&J o di essere guarito dal Covid-19 o di essersi sottoposti a tampone nelle 48 ore precedenti con esito negativo. In base alle ultime novit\u00e0 introdotte dal recente decreto legge 65 del 18 maggio 2021 la certificazione verde spetta anche alla somministrazione della prima dose di vaccino Pfizer, Moderna o Astrazeneca, ma \u00e8 valida solo dal quindicesimo giorno successivo alla somministrazione e fino alla data prevista per il completamento del ciclo vaccinale.\n\nChi rilascia il green pass?\n\nPer chi \u00e8 stato vaccinato \u00abla certificazione \u00e8 rilasciata, in formato cartaceo o digitale, dalla struttura sanitaria ovvero dall\u2019esercente la professione sanitaria che effettua la vaccinazione\u00bb. Per i guariti dal Covid la certificazione verde \u00e8 rilasciata \u00abin formato cartaceo o digitale, dalla struttura presso la quale \u00e8 avvenuto il ricovero del paziente affetto da Covid-19, oppure, per i pazienti non ricoverati, dai medici di medicina generale e dai pediatri di libera scelta\u00bb. Il risultato negativo del tampone viene attestato dalla farmacia o dal laboratorio privato in cui si effettua il test molecolare o antigenico. Si ricorda che in molte regioni il certificato vaccinale si scarica con lo Spid.\n\nMATRIMONI\n\nCi sono regole per i buffet dei matrimoni?\n\nGli ospiti di un banchetto di nozze dovranno avere il certificato verde, anche in zona bianca. Il buffet \u00e8 consentito solo se a somministrarlo \u00e8 il personale. I clienti o gli ospiti di un banchetto non possono servirsi da soli o toccare quanto esposto. Possono servirsi da soli solo ai buffet con monoporzioni. Resta l\u2019obbligo del distanziamento e di utilizzo della mascherina quando non si sta mangiando o bevendo. Il personale deve indossare sempre la mascherina.\n\nAl buffet gli ospiti possono servirsi da soli?\n\nNo, possono farlo solo i buffet sono realizzati con prodotti confezionati in modosose. Altrimenti deve essere il personale incaricato a servire gli ospiti.\n\nCi sono regole per la musica dal vivo?\n\nSe al rinfresco c'\u00e8 la musica dal vivo, i gruppi dovranno essere ad almeno tre metri di distanza dal pubblico, se non ci sono barriere anti-droplet vicino al microfono. Gli intervenuti potranno ballare, ma solo all\u2019esterno e ognuno dovr\u00e0 avere almeno 1,2 metri quadrati a disposizione. Gli eventi in spazi interni sono possibili solo se ci si trova in area bianca: in questo caso \u00e8 necessario che ogni ospite abbia 2 metri quadrati a disposizione. E deve essere potenziato il ricambio d\u2019aria all\u2019interno del locale.\n\nMASCHERINA\n\nDevo portare ancora la mascherina?\n\nS\u00ec, anche in zona bianca resta l\u2019obbligo di usare la mascherina: all\u2019aperto quando non si pu\u00f2 mantenere la distanza e al chiuso nei luoghi pubblici. Non hanno l\u2019obbligo di indossare le mascherine i bambini di et\u00e0 inferiore ai sei anni, le persone con patologie o disabilit\u00e0 incompatibili con l\u2019uso della mascherina e chi deve comunicare con un disabile in modo che non consete l\u2019uso della mascherina. Esentate anche le persone che stanno svolgendo attivit\u00e0 sportiva.\n\nPARCHI DI DIVERTIMENTO\n\nPosso portare i miei figli in un parco di divertimento?\n\nS\u00ec, in area bianca possono stare aperti parchi tematici e di divertimento. In zona gialla invece riapriranno il 15 giugno.\n\nRISTORANTI\n\nQuali sono le regole per mangiare al ristorante?\n\nSi riapre subito anche al chiuso, ma nel rispetto dei protocolli. \u00c9 necessario adottare misure per evitare assembramenti al di fuori del locale. Viene raccomandato l\u2019accesso tramite prenotazione (ma \u00e8 consentito anche senza, se gli spazi lo consentono). I tavoli devono essere disposti garantendo ai clienti una distanza di almeno un metro. I clienti devono indossare la mascherina, tranne quando bevono o mangiano. Il personale deve indossare sempre la mascherina. Deve essere favorita la consultazione di men\u00f9 online o plastificati (e quindi disinfettabili dopo l\u2019uso) o cartacei a perdere. Al termine di ogni servizio devono essere pulite e disinfettate tutte le superfici. Resta l\u2019obbligo di esporre un cartello che indichi il numero massimo di persone che possono essere contemporaneamente presenti nei locali. Il numero massimo si stabilisce in relazione allo spazio e ai ricambi dell\u2019aria. C\u2019\u00e8 l\u2019obbligo di rendere disponibili prodotti per l\u2019igienizzazione delle mani a clienti e dipendenti. Dal 1\u00b0 giugno anche in area gialla sar\u00e0 consentito il consumo di cibi e bevande anche all'interno dei locali.\n\nAl ristorante si deve indossare la mascherina?\n\nLa mascherina deve essere indossata dai clienti in ogni occasione, tranne quando stanno bevendo o mangiando. Il personale deve invece indossare sempre la mascherina.\n\nI tavoli devono essere sempre da 4 persone?\n\nNo, \u00e8 saltato l\u2019obbligo di essere seduti in quattro al tavolo. Resta per\u00f2 indispensabile rispettare il distanziamento.\n\nI ristoranti hanno limiti di orario?\n\nIn zona bianca no, in zona gialla devono rispettare i limiti imposti dal coprifuoco.\n\n\u00c9 consentito l\u2019asporto di cibi e bevande e la consegna a domicilio?\n\nSono consentite senza restrizioni la vendita con asporto di cibi e bevande e la consegna a domicilio, che deve comunque avvenire nel rispetto delle norme sul confezionamento e sulla consegna dei prodotti.\n\nSCI\n\nPosso andare a sciare?\n\nS\u00ec, gli impianti dei comprensori sciistici hanno riaperto dal 22 maggio 2021, anche in zona gialla, nel rispetto linee guida adottate.\n\nZONA BIANCA\n\nCome viene stabilito l\u2019ingresso in zona bianca?\n\nSono in zona bianca le regioni che si collocano in uno scenario di tipo 1 e con un livello di rischio basso, dove si manifesta una incidenza settimanale dei contagi, per tre settimane consecutive, inferiore a 50 casi ogni 100mila abitanti. Restano sospesi gli eventi che implichino assembramenti in spazi chiusi o all\u2019aperto, comprese le manifestazioni fieristiche, i congressi, le attivit\u00e0 che abbiano luogo in sale da ballo e discoteche e locali assimilati, all\u2019aperto o al chiuso, e la partecipazione di pubblico agli eventi e alle competizioni sportive. La modifica delle misure \u00e8 esaminata dal Tavolo tecnico permanente al ministero dellla Salute, composto da un rappresentante del Comitato tecnico-scientifico, da un rappresentante dell'Istituto superiore di sanit\u00e0 e da un rappresentante delle regioni e province autonome interessate."}