{"id": "6126afec-8625-4b4e-8ba5-d56bc771756b", "meta_title": "\"Mi scusi, pu\u00f2 esibire la mascherina?\": cosa ci aspetta", "url": "https://www.ilgiornale.it/news/cronache/mi-scusi-pu-esibire-mascherina-cosa-ci-aspetta-1950964.html", "text": "L\u2019altra sera Rai Storia ha trasmesso \u201cFebbre da cavallo\u201d, pellicola di culto del 1976 firmata da Steno. In una scena Gigi Proietti \u2018Mandrake\u2019 viene cacciato dal set dove si gira la pubblicit\u00e0 di un whisky perch\u00e9 sbaglia a ripetizione la sua battuta. Siccome \u00e8 vestito da vigile urbano e ha bisogno di soldi per giocare ai cavalli assieme ai suoi due sfaccendati amici Enrico Montesano \u2018Er Pomata\u2019 e Francesco De Rosa \u2018Felice\u2019. A quel punto si piazza al centro della strada e ferma un povero automobilista inventandosi una contravvenzione da quasi 50mila lire per inesistenti violazioni a disposizione del codice della strada inventate sul momento. Altro vigile, \u00e8 quello che ferma a Pisa il gruppo di giocherelloni di \u201cAmici Miei- Atto II\u00b0\u201d del 1982 guidati da Mario Monicelli e reduci dall\u2019indimenticabile scherzo dell\u2019imminente crollo della Torre Pendente. Il vigile si accorge che la patente che gli porge il guidatore Renzo Montagnani appartiene in realt\u00e0 all\u2019amante della moglie (\u201cTe\u2019 se\u2019 furbo come un cervo, perch\u00e9 la volpe \u2018un c\u2019ha mia le corna!\u201d gli dice il perfido Ugo Tognazzi). Il vigile capisce la situazione e lascia andare. Ecco, la mascherina in tasca proposta dal sottosegretario alla salute Paolo Silieri ricorda un po\u2019 il sano, vecchio ed eterno compromesso all\u2019italiana: \u201cIn estate- ha detto l\u2019esponente del governo- \u00e8 chiaro che la mascherina all\u2019aperto dove non c\u2019\u00e8 assembramento si pu\u00f2 mettere nel taschino, ma non si pu\u00f2 buttare via. C\u2019\u00e8 ancora l\u2019incognita varianti da considerare\u201d. Cio\u00e8, la campagna di vaccinazioni prosegue, i reparti COVID degli ospedali si svuotano di intubati o di malati con il famigerato casco per l\u2019ossigeno, ci avviamo a un\u2019estate con le regioni bianche, ma\u2026 c\u2019\u00e8 un ma. Perch\u00e9, questo \u00e8 l\u2019inconscio collettivo, anche a maggio 2020 sembrava sconfitto il virus. E dopo essere stati chiusi in casa per il primo isolamento generale dall\u20198 marzo al 3 maggio 2020 avevamo voglia di tornare a respirare, a riprenderci la nostra normalit\u00e0.\n\nMa gi\u00e0 nella seconda met\u00e0 di settembre, al rientro da un\u2019estate forse un po\u2019 troppo allegra, stavamo facendo gi\u00e0 i conti con una seconda ondata ancor pi\u00f9 micidiale della prima, perch\u00e9 coglieva impreparate le Istituzioni e si spargeva minacciosa in tutte le regioni italiane. Proprio questa paura fa mantenere un\u2019italiana prudenza che \u00e8 madre di un italianissimo compromesso: cio\u00e8 io Stato dico a te cittadino che in spiaggia con le debite distanze puoi andarci senza mascherina. Ma devi portarla addosso, magari infilata nel costume, perch\u00e9 se ti fermo per un controllo devi dimostrare di averla con te. Geniale! Cos\u00ec l\u2019abbronzatura \u00e8 salva (sai le risate con l\u2019abbronzatura da Covid, mezza faccia s\u00ec e mezza no?) e pure l\u2019ideologia \u2018capra e cavoli\u2019. Perch\u00e9 aleggiano come nuvole minacciose e cariche di pioggia le varianti del coronavirus: inglese, sudafricana, indiana, nigeriana. E allora libert\u00e0 s\u00ec, ma senza dimenticare i dispositivi di protezione individuale. \u00c8 come l\u2019altra geniale riapertura delle discoteche senza per\u00f2 permettere il ballo in pista. Perch\u00e9 giustamente si va in discoteca per tante altre cose, tipo la contemplazione fissa e profonda delle luci stroboscopiche o lo scambio di cocktail alla Tom Cruise, con i bicchieri che volano acrobaticamente.\n\nAvete presente il tutore della legge che vi ferma mentre viaggiate in auto per un controllo? Se trovate qualcuno comprensivo, che capisce la situazione, comprende che magari avete una partita IVA e dovete cavare il sangue dalle rape per fare un po\u2019 di utile, vi domanda sereno: \u2018Mi dica la verit\u00e0, ce l\u2019ha il gilet di sicurezza, il giubbetto fosforescente?\u2019. Ora: a meno che non siate Furio Zoccano, il precisissimo socio ACI di \u201cBianco rosso e Verdone\u201d (di Carlo Verdone, 1981), \u00e8 probabile che il giubbettino fosforescente stia marcendo da qualche parte in garage o sia diventato uno dei giochi preferiti del cane, che lo ha ridotto a brandelli. Quindi non lo avete in abitacolo con voi pronto per l\u2019uso. E quindi sareste passibili di multa. Ma, a meno di non trovare un inflessibile hegeliano sul vostro cammino, normalmente si chiude un occhio. Ecco, in fondo la mascherina anti-COVID in estate potrebbe essere il nostro personalissimo gilet fosforescente: se ti fermano \u00e8 meglio averlo con s\u00e9. Per concludere una scena di un film che, con la leggerezza di una commedia grottesca, metteva lo spettatore davanti ad alcune verit\u00e0 sul nostro carattere nazionale. Il film \u00e8 \u201cVogliamo i colonnelli\u201d di Mario Monicelli (1973): in Italia \u00e8 stata instaurata una dittatura militare tipo la Grecia. Uno dei cospiratori, Ugo Tognazzi, \u00e8 seduto al tavolino di un bar con due africani per organizzare un altro golpe militare nel loro Pese. Si avvicina una pattuglia di poliziotti in borghese che dice a Tognazzi: \u201cLe leggi sugli assembramenti non consentono riunioni pubbliche tra pi\u00f9 di due persone. Le leggi non le facciamo noi\u201d.\n\nE Tognazzi: \u201cMi posso sedere l\u00ec?\u201d. Il capopattuglia risponde: \u201c\u00c8 un altro tavolo\u201d. E cos\u00ec la riunione con i due africani pu\u00f2 continuare da tavolo a tavolo. Ora, come rilev\u00f2 significativamente Indro Montanelli, gli italiani sono capaci di \u2018aggiustarsi\u2019 su misura anche la pi\u00f9 feroce e ottusa delle dittature. Volete che abbiano paura di una mascherina chirurgica da esibire a gentile richiesta?"}