{"id": "5b30e244-4aa2-4ad3-b24a-2022c1415df6", "meta_title": "Cosa fare dei documenti della Stasi", "url": "https://www.ilpost.it/2021/06/30/archivio-stasi-germania-trasferimento-documenti/", "text": "Gioved\u00ec 17 giugno si \u00e8 concluso uno dei principali passaggi formali per trasferire l\u2019immenso fondo archivistico della Stasi, la polizia segreta della vecchia Germania Est comunista, in una nuova sede dell\u2019Archivio federale (Bundesarchiv). L\u2019agenzia governativa che negli ultimi trent\u2019anni si era occupata della catalogazione dei documenti e di renderli pubblici ai cittadini che volevano consultarli \u00e8 stata sciolta, e la notizia ha riportato nel dibattito nazionale le discussioni sulla gestione dell\u2019eredit\u00e0 storica e archivistica della Stasi, a due anni dall\u2019annuncio del trasferimento dei documenti che gi\u00e0 allora era stato criticato da politici, storici ed ex dissidenti.\n\nIl timore dei critici \u00e8 che il trasferimento renda pi\u00f9 difficile la consultazione dei documenti, interrompendo la tradizione di trasparenza dell\u2019archivio e finendo cos\u00ec per oscurare la memoria del periodo comunista. Ma le autorit\u00e0 assicurano che l\u2019accesso continuer\u00e0 a essere garantito, e diversi storici sono favorevoli alla riorganizzazione di una struttura che finora aveva avuto un carattere temporaneo, in modo da facilitare la ricerca accademica.\n\nStasi sta per Ministerium f\u00fcr Staatssicherheit (\u201cMinistero per la Sicurezza di Stato\u201d). Era l\u2019apparato statale incaricato sostanzialmente di fare spionaggio interno, ed era celebre per l\u2019efficacia e la pervasivit\u00e0 con cui assolveva la sua funzione. Nei quarant\u2019anni in cui fu attiva, la Stasi raccolse informazioni su circa 6 milioni di tedeschi, un terzo della popolazione della Germania Est. Dopo la caduta del muro di Berlino fu smantellata, ma a gennaio del 1990 i \u201ccomitati di cittadini\u201d dissidenti del regime organizzarono un assalto alla sede di Berlino impedendo ai funzionari di continuare con la distruzione dei documenti che avevano iniziato con i tritacarte o strappandoli a mano.\n\nL\u2019agenzia chiusa due settimane fa, chiamata comunemente Stasi-Unterlagen-Beh\u00f6rde (\u201cUfficio per i documenti della Stasi\u201d), entr\u00f2 in funzione il 3 ottobre 1990, giorno in cui la Germania venne riunificata e la Repubblica Democratica Tedesca (la Germania Est) a guida comunista cess\u00f2 ufficialmente di esistere. Da subito l\u2019agenzia mise a disposizione tutti i documenti dell\u2019archivio \u2013 che messi in fila formerebbero una striscia lunga 111 chilometri \u2013 ai cittadini, cosa piuttosto insolita quando si parla di informazioni cos\u00ec sensibili e riguardanti un passato cos\u00ec recente (di solito i documenti d\u2019archivio vengono resi pubblici dopo 30 o 50 anni).\n\nDal 1991 al 2021 l\u2019agenzia ha gestito quasi sette milioni e mezzo di richieste di accesso all\u2019archivio, di cui quasi la met\u00e0 arrivate da persone desiderose di sapere che informazioni avesse la Stasi sulla propria vita privata. All\u2019inizio doveva essere una soluzione temporanea, ed \u00e8 anche per questo che i documenti verranno trasferiti, ma poi \u00e8 stata presa a modello anche da altri paesi del Sud America e dell\u2019ex Unione Sovietica, dove sono stati adottati approcci simili per fare i conti con le dittature del passato.\n\n\nScaffali nella sede dell\u2019Ufficio dei documenti della Stasi di Magdeburgo. Nei sacchi sono conservati documenti della Stasi fatti a pezzi prima dell\u2019arrivo dei \u201ccomitati dei cittadini\u201d: nella sede di Magdeburgo ci sono 9.000 sacchi di questo tipo \n\nLo scorso marzo il capo dell\u2019Ufficio dei documenti della Stasi Roland Jahn ha presentato l\u2019ultimo rapporto sulla sua attivit\u00e0: nel 2020 ci sono state 23.686 richieste di accesso, oltre 10.000 in meno rispetto al 2019. Secondo l\u2019emittente tedesca DW i numeri cos\u00ec alti quell\u2019anno erano dovuti soprattutto al trentesimo anniversario della caduta del muro, in occasione del quale c\u2019erano state estese discussioni e rielaborazioni degli eventi storici del periodo comunista e delle sofferenze che aveva causato negli abitanti della Germania Est. Molte delle persone che negli ultimi anni hanno voluto consultare l\u2019archivio erano anche persone in cerca di informazioni sui loro parenti, per ricostruire la vita che avevano nella Germania divisa e confrontarla con la loro.\n\nLa storica Katja Hoer su The Spectator ha raccontato per esempio il caso del pastore Gernot Friedrich, che consultando l\u2019archivio scopr\u00ec diverse cose che lo inquietarono: la Stasi aveva una pianta molto dettagliata del suo appartamento e altre informazioni sulla sua vita privata. Il motivo di tutta questa attenzione, racconta Friedrich, \u00e8 che in quegli anni viaggiava spesso in segreto verso l\u2019Unione Sovietica, muovendosi tra i paesi del blocco comunista e spacciando copie clandestine della Bibbia: \u00abI sovietici temevano le copie della Bibbia come se fossero bombe\u00bb.\n\nNonostante la decisione di chiudere l\u2019agenzia sia arrivata solo lo scorso novembre con una votazione parlamentare, la discussione intorno alla sua esistenza e alla gestione dei documenti di cui si occupa \u00e8 in corso da anni in Germania e non si \u00e8 ancora conclusa. Di recente se ne sono occupati i principali quotidiani e settimanali nazionali, e sono intervenuti anche partiti politici cercando di sfruttare la questione a loro vantaggio: Alternative f\u00fcr Deutschland (AfD), la formazione di estrema destra che peraltro \u00e8 molto popolare negli stati dell\u2019ex Germania Est, ha criticato pubblicamente il trasferimento dei documenti alludendo a un tentativo di proteggere gli ex politici del regime che oggi sono membri del partito di sinistra Die Linke.\n\nDue anni fa erano arrivate critiche anche da altri rappresentanti politici, che avevano paventato una minore trasparenza della gestione dell\u2019archivio, e dallo storico Hubertus Knabe, secondo cui chiudere l\u2019agenzia manderebbe un messaggio sbagliato alle vittime della Stasi: \u00abSembra che la politica voglia metterci una pietra sopra\u00bb. Un altro problema citato da molti \u00e8 che la digitalizzazione dell\u2019archivio va molto a rilento (\u00e8 arrivata solamente al 2 per cento dei documenti).\n\nMa altri ritengono che il trasferimento dei documenti sia un bene. Lo stesso Jahn, parlando con lo Spiegel, ha assicurato che l\u2019accesso ai documenti rimarr\u00e0 garantito a tutti anche dopo il trasferimento, e che anzi la nuova sistemazione servir\u00e0 proprio a migliorarne la gestione, a renderla pi\u00f9 sistematica, cos\u00ec da facilitare il lavoro degli storici che stanno cominciando a cercare interpretazioni del quadro generale di quel periodo, non solo dei singoli eventi.\n\nAnche Katja Hoer \u00e8 favorevole al trasferimento: \u00abGli storici e le storiche come me sono contenti di vedere i faldoni spostarsi dalla loro sistemazione temporanea a una permanente e gestita in modo pi\u00f9 professionale\u00bb scrive Hoer. \u00abLa dissoluzione dell\u2019Ufficio dei documenti della Stasi \u00e8 parta della dolorosa lotta tedesca per fare i conti con il proprio passato\u00bb."}