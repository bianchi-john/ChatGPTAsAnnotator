{"id": "819f5260-9ab0-4af8-8fe6-19ea6d3e26ea", "meta_dataset": "", "meta_language": "Italian", "meta_label": "Group 1", "meta_title": "\u201cVariante Delta? Su i contagi ma non i ricoveri\u201d. Anche Cartabellotta (Gimbe) spegne gli allarmismi", "url": "https://www.ilprimatonazionale.it/cronaca/variante-delta-su-contagi-non-ricoveri-anche-cartabellotta-gimbe-spegne-allarmismi-200071/", "text": "Roma, 5 lug \u2013 \u201cCon la variante Delta aumenteranno i contagi ma non i ricoveri n\u00e9 i decessi\u201c: a chiarirlo \u00e8 Nino Cartabellotta, presidente della Fondazione Gimbe. Una precisazione \u2013 che arriva da chi di certo non \u00e8 stato un \u201caperturista\u201d sul fronte delle restrizioni \u2013 che serve a disinnescare gli allarmismi sull\u2019ennesima variante del Covid. \u201cSi sta verificando quello che ci si immaginava, se una variante pi\u00f9 contagiosa inizia a diffondersi ed \u00e8 destinata a diventare predominante, \u00e8 normale che i casi aumentino\u201c.\n\nCartabellotta (Gimbe): \u201cVariante Delta? Aumenteranno i contagi ma non i ricoveri\u201d\nMa, precisa Cartabellotta, \u201cse le regioni effettuano il tracciamento, fanno il sequenziamento e se si proteggono anziani e fragili con due dosi di vaccino noi vedremo un aumento dei contagi nelle prossime settimane, ma non di ricoveri e decessi\u201c. La precisazione arriva ai microfoni di L\u2019Italia s\u2019\u00e8 desta su Radio Cusano Campus.\n\n\u201cNostro tallone d\u2019Achille sono 2,5 milioni di over 60 non vaccinati\u201d\nPer il numero uno della Fondazione Gimbe il problema \u00e8 l\u2019avanzamento della campagna vaccinale. \u201cIl nostro tallone d\u2019Achille in questo momento \u00e8 rappresentato dai 2,5 milioni di over 60 non vaccinati, ma anche da coloro che hanno fatto solo una dose, per questo dobbiamo accelerare con le seconde dosi\u201d, sottolinea. Per quanto riguarda gli over 60 ancora restii a vaccinarsi (che tanto preoccupano anche il ministro Gelmini), Cartabellotta spiega che \u201c\u00e8 verosimile che abbiano perplessit\u00e0. Servirebbe un colloquio per chiarire e fugare dubbi e preoccupazioni. Finora la campagna vaccinale \u00e8 stata basata sulla prenotazione volontaria, \u00e8 arrivato il momento di passare alla chiamata attiva. Si stanno cominciando ad appiattire anche le altre curve, ad esempio quella dei 50-59enni\u201d.\n\n\u201cScuola, se non si interviene in estate avremo stessi problemi dell\u2019anno scorso\u201d\nAltro nodo, quello della riapertura delle scuole a settembre, con l\u2019ex Cts Miozzo che dice che serviranno ancora mascherina in classe, distanziamento e addirittura la Dad. \u201cNoi al momento nella fascia 12-19 abbiamo l\u201982,6% non vaccinato \u2013 spiega il presidente di Gimbe -. La preoccupazione di Miozzo \u00e8 anche legata al fatto che non abbiamo fatto interventi strutturali nelle scuole. Se non si interviene in questi mesi estivi le problematiche saranno le stesse dell\u2019anno scorso. A maggior ragione la vaccinazione \u00e8 un\u2019arma che dovrebbe essere utilizzata\u201d, avverte.\n\n\u201cNon abbiamo trattamenti domiciliari che riducano ospedalizzazione\u201d\nInfine, le terapie anti-Covid. \u201cI trattamenti che funzionano sono rappresentati da terapie sperimentate da mesi, quelle utilizzate nella malattia grave. Non disponiamo, invece, di un trattamento domiciliare che riduca la necessit\u00e0 di ospedalizzazione \u2013 fa presente Cartabellotta -. E\u2019 utile diffidare da proposte terapeutiche che ad oggi non sono validate da sperimentazioni cliniche\u201d, conclude."}