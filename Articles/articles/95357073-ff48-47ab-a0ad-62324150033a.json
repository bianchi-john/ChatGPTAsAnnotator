{"id": "95357073-ff48-47ab-a0ad-62324150033a", "meta_title": "L\u2019imprenditore che produce monoclonali a Latina: \u2018Li inviamo in tutto il mondo, ma in Italia se faccio uscire una fiala dal cancello mi arrestano\u2019", "url": "https://www.ilfattoquotidiano.it/2021/02/01/limprenditore-che-produce-monoclonali-in-italia-li-inviamo-in-tutto-il-mondo-ma-qui-mi-arrestano-se-faccio-uscire-una-fiala-fuori-dal-cancello/6085303/", "text": "Aldo Braca \u00e8 il titolare della Bsp Pharmaceuticals dove si produce l'anticorpale della Eli Lilly che finisce in tutto il mondo fuorch\u00e9 in Italia, dove non \u00e8 autorizzato. \"I ritardi sui vaccini aumentano la richiesta globale , l'Italia si muova ora o rischia che l'intera produzione venga opzionata\u201d. Aifa non emanato un bando di studio per la ricerca che potrebbe impiegare mesi. Il dg delle malattie infettive del San Martino Bassetti: \"Non ha nessuno senso e poi anche Il problema etico: perch\u00e9 dovrei dare un placebo ai malati quando c'\u00e8 la terapia per guarirli?\u201d\n\n\u201cAnche io ho dei parenti che si son presi il Covid sa? Ma ho anche mille dipendenti che controllo tutte le mattine e tanti si sono ammalati fuori di qui, rischiando la vita. Dal mio impianto esce il farmaco che pu\u00f2 guarirli subito. Sa che mi succede se lo porto fuori da questo cancello? Succede che mi arrestano, perch\u00e9 in Italia non \u00e8 autorizzato\u201d. Aldo Braca \u00e8 il titolare della Bsp Pharmaceuticals di Latina, azienda divenuta celebre nell\u2019era Covid perch\u00e9 da l\u00ec partono i camion refrigerati che portano gli anticorpi monoclonali della Eli Lilly in tutto il mondo fuorch\u00e9 in Italia, dove l\u2019Aifa non li ha autorizzati. Gli ultimi studi pubblicati confermano una riduzione del rischio di morte del 70% e tuttavia le fiale da Latina vanno in Francia per l\u2019etichettatura e poi negli ospedali di Stati Uniti, Canada, Israele, Germania, Inghilterra e Ungheria. Non in quelli italiani. \u201cNon ci dormo la notte, da quando ho iniziato a mandare via il prodotto. Mi fa incazzare non una, ma dieci volte. Lo scriva pure questo. Ma la prego, aggiunga: l\u2019Italia deve darsi una mossa\u201d.\n\nAll\u2019imprenditore non era sembrato solo un affare, quando ha contratto l\u2019obbligazione con la multinazionale di Indianapolis per 100mila dosi di Bamlanivimab al mese, uno dei due soli trattamenti autorizzati al mondo contro il Covid. \u201cEra settembre \u2013 racconta \u2013 gli ospedali stavano esplodendo di nuovo. Ho subito chiesto alla Lilly \u201cma in Italia il prodotto ci sar\u00e0 vero?\u201d, e loro mi hanno risposto \u201ccertamente lo offriremo, poi \u00e8 il ministero che decide ma noi lo proporremo\u201d. Il resto ormai \u00e8 storia.\n\nL\u2019Agenzia del Farmaco, che dal ministero dipende, non ha autorizzato la sperimentazione, neppure quando le fiale erano state offerte gratuitamente a questo scopo su iniziativa del virologo Guido Silvestri che da allora non si da pace. Da Atlanta chiede che si faccia chiarezza su chi, a Roma, ha la responsabilit\u00e0 del ritardo nell\u2019accesso alla terapia e delle vite che potevano salvare. Eccesso di prudenza e burocrazia, inconfessabili conflitti di interesse in capo ai decisori pubblici, non s\u2019\u00e8 mai capito. Fatto sta che allo sconcerto di pochi \u00e8 poi seguita la rabbia di molti. Ma nessuno, nel frattempo, si preoccupa dell\u2019approvvigionamento. \u201cCoi vaccini ritardano sale la domanda globale di anticorpi \u2013 avverte Braca \u2013 . Ho ancora capacit\u00e0 produttiva ma dopo Trump l\u2019amministrazione Biden ha subito opzionato altri due milioni di dosi, ora la Germania. Lilly ha messo un booking molto alto, sma se non ci muoviamo presto l\u2019intera produzione sar\u00e0 opzionata\u201d.\n\nIl regolatore pubblico non ha fretta. Solo 21 gennaio l\u2019Aifa ha emanato un \u201cbando per lo studio randomizzato\u201d sugli anticorpi monoclonali. A strapparlo, con la forza di un leone, \u00e8 stato il presidente Giorgio Pal\u00f9, altra anima inquieta per questa vicenda che sembra aver smarrito da tempo il \u201crazionale scientifico\u201d, posto che gli studi di fase 3 hanno confermato l\u2019efficacia degli anticorpi e altri paesi europei, Germania in testa, hanno iniziato a rifornire gli ospedali senza aspettare autorizzazioni dall\u2019Europa. La scadenza del 21 febbraio \u00e8 stato subito posticipata al 15: \u201cper lemolte richieste di arrivate da diversi ricercatori di avere pi\u00f9 tempo per costruire e presentare la loro proposta di studio\u201d, fa sapere l\u2019Aifa. Dunque, l\u2019agenzia che per mesi ha ignorato la sperimentazione adducendo problemi regolatori e dubbi sull\u2019efficacia, scopre ora che c\u2019\u00e8 la fila per usarli ma non per impelagarsi in studi ridondanti.\n\nAllo \u201cstudio\u201d si \u00e8 affacciato il San Martino di Genova. Matteo Bassetti, \u00e8 il direttore delle malattie infettive. \u201cQuando ho letto il bando mi sono cadute le braccia. Non ha alcun senso proporre ora un protocollo di studio su farmaci la cui efficacia \u00e8 dimostrata da dati validati di Fase III, gi\u00e0 utilizzati come terapia da altri Paesi come la Germania. Con 500 morti al giorno noi che facciamo? Aspettiamo i risultati dello studio che potrebbe \u2013 stando al protocollo Aifa \u2013 durare fino a 12 mesi?\u201d. La sperimentazione (tardiva) pone anche un problema di natura etica di cui pochi si preoccupano. \u201cCome potr\u00f2 chiedere a pazienti malati di accettare da volontari il placebo se il farmaco che li guarisce c\u2019\u00e8 gi\u00e0?\u201d. Anzich\u00e9 perder tempo, conclude Bassetti, si avvi un programma allargato ad uso compassionevole. \u201cDa medici, pi\u00f9 della ricerca, una cosa ci interessa: che arrivino terapie che possano salvare la vita ai pazienti. Non tra sei mesi, ora\u201d."}