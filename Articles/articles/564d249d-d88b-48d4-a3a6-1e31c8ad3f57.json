{"id": "564d249d-d88b-48d4-a3a6-1e31c8ad3f57", "meta_dataset": "", "meta_language": "Italian", "meta_label": "Group 2", "meta_title": "La destra detta l\u2019agenda, in Francia il clima si arroventa", "url": "https://ilmanifesto.it/la-destra-detta-lagenda-in-francia-il-clima-si-arroventa/", "text": "A tre settimane dal primo turno delle elezioni amministrative (20 e 27 giugno), in tutte le 13 Regioni francesi e nel centinaio di dipartimenti \u2013 ultimo appuntamento elettorale prima del via definitivo alla corsa per le presidenziali del maggio 2022 \u2013 un nuovo episodio di estrema violenza contro un agente di polizia, accaduto venerd\u00ec, sta alimentando l\u2019incendio che da tempo divampa sul fronte della sicurezza, terreno scelto dall\u2019estrema destra, seguita a ruota dai R\u00e9publicains (destra di governo) in crisi di candidature per l\u2019Eliseo, per lo scontro finale con Emmanuel Macron.\n\nVenerd\u00ec, a Chapelle-sur-Erdre, un piccolo comune a nord di Nantes, una poliziotta municipale \u00e8 stata gravemente ferita (ma non \u00e8 in pericolo di vita) con un coltello da un uomo uscito il 22 marzo scorso di prigione, segnalato come radicalizzato islamista e malato psichiatrico (l\u2019uomo \u00e8 stato ucciso nello scontro). Nelle ultime settimane, un poliziotto \u00e8 stato ucciso a Avignone in un\u2019operazione anti-droga, qualche giorno dopo l\u2019assassinio di un\u2019impiegata del commissariato di Rambouillet, per mano di un uomo armato di coltello.\nUna sequenza tragica, che per\u00f2 non modifica le statistiche che dicono che non esiste un\u2019emergenza sicurezza. Eppure il mondo politico e mediatico sta reagendo con estrema agitazione, come era successo nel 2002, all\u2019epoca di Lionel Jospin (Ps) primo ministro, fermato al primo turno delle presidenziali dal frontista Jean-Marie Le Pen, accusato di aver parlato di \u00absentimento\u00bb di insicurezza pi\u00f9 che di \u00abrealt\u00e0\u00bb.\n\nLE ELEZIONI REGIONALI non hanno nulla a che vedere con la sicurezza, le Regioni si occupano di trasporti, di edilizia scolastica, di questioni amministrative, che sembrano del resto interessare poco l\u2019elettorato, ancora impantanato nel Covid, e le previsioni sono per una forte astensione. Ma le polemiche attuali annunciano il clima delle presidenziali.\n\nL\u2019ULTIMA SETTIMANA \u00e8 stata un\u2019illustrazione del clima deleterio che si sta installando in Francia, con un\u2019agenda politica dettata dall\u2019estrema destra e che rischia solo di andare a suo vantaggio. Mercoled\u00ec 19 maggio, c\u2019\u00e8 stata una manifestazione dei sindacati di polizia di fronte all\u2019Assemblea nazionale a Parigi, non solo per ricordare i due poliziotti uccisi, ma anche per denunciare un supposto \u201classismo\u201d della giustizia. Mentre dei sindacati di polizia denunciavano la giustizia, chiedevano pene minime automatiche e aggravanti varie, il ministro degli Interni, G\u00e9rald Darmanin, si \u00e8 fatto vedere alla manifestazione (contro il suo stesso governo, per fortuna il ridicolo non uccide).\n\nMa non solo: in piazza, a fianco dei poliziotti in guerra con i magistrati, c\u2019era tutto lo spettro politico francese, anche la sinistra \u2013 dal candidato Verde in pectore Jannick Jadot, ai socialisti, Anne Hidalgo, sindaca di Parigi che sogna l\u2019Eliseo e il segretario Ps Olivier Faure, oltre al segretario del Pcf, Fabiel Roussel, gi\u00e0 candidato all\u2019Eliseo per il 2022 \u2013 con la sola eccezione della France Insoumise di Jean-Luc M\u00e9lenchon, che ha sottolineato la vergogna di questo meeting.\n\nC\u2019\u00c8 MALESSERE nella maggioranza della R\u00e9publique en Marche e nel Ps. Il ministro della Giustizia, Eric Dupont-Moretti, che \u00e8 anche intervenuto nella discussione in corso per la riforma della polizia (\u00abBeauveau della sicurezza\u00bb, dal nome della sede del ministero degli Interni), ha ricordato che \u00abla polizia senza la giustizia \u00e8 il totalitarismo\u00bb. Il Ps si \u00e8 spaccato, Faure ha dovuto rimangiarsi una frase pi\u00f9 che infelice sul \u00abdiritto di intervento della polizia\u00bb nelle decisioni giudiziarie, mentre la candidata della lista socialista alle regionali nell\u2019Ile-de-France (la regione di Parigi), Audrey Pulvar, ha definito \u00abagghiacciante\u00bb la manifestazione dei poliziotti con la partecipazione di tutto lo spettro politico. Il governo e l\u2019Eliseo hanno rimesso al suo posto la mina vangante Darmanin, che aveva annunciato una \u00abdenuncia\u00bb di Pulvar, un\u2019esibizione di muscoli poi ritirata e finita con un invito alla candidata del Ps a \u00abdiscutere\u00bb (anche lei aveva minacciato una \u00abcontro denuncia\u00bb).\n\nSta di fatto che, al di l\u00e0 delle elezioni regionali, l\u2019appuntamento delle presidenziali \u00e8 per il momento preso nella spirale della \u201csicurezza\u201d (aspettando le polemiche sui migranti), cio\u00e8 il terreno prediletto dell\u2019estrema destra, che sta dettando l\u2019agenda."}