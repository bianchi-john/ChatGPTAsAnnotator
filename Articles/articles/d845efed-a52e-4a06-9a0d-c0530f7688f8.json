{"id": "d845efed-a52e-4a06-9a0d-c0530f7688f8", "meta_dataset": "", "meta_language": "Italian", "meta_label": "Group 1", "meta_title": "C'\u00e8 il green pass, ma non i controlli: viaggio ai confini del Fvg tra frontiere sguarnite e rischio varianti", "url": "https://www.ilgazzettino.it/nordest/pordenone/covid_fvg_green_pass_confini_controlli_varianti-6056054.html", "text": "Il Friuli Venezia Giulia \u00e8 terra di confine. \u00c8 qui, pi\u00f9 che in molte altre regioni, che si sperimenta sul campo l\u2019efficacia del green pass - la certificazione entrata in vigore ieri per viaggiare in Europa - ed \u00e8 soprattutto qui che si pu\u00f2 misurare l\u2019effettiva capacit\u00e0 della pratica di stare dietro alla teoria. Perch\u00e9 un conto \u00e8 andare in aeroporto, mettersi ordinatamente in fila e aspettare i controlli prima di imbarcarsi. Quella \u00e8 la normalit\u00e0, c\u2019era gi\u00e0 prima del Covid, si \u00e8 solo aggiunto un documento in pi\u00f9 da mostrare. Presidiare non una, non due, ma decine di frontiere terrestri, invece, \u00e8 tutta un\u2019altra storia. Lo era gli scorsi giorni, quando i controlli riguardavano i tamponi negativi (o i vaccini a doppia dose) per rientrare in regione dall\u2019estero e lo \u00e8 ancora di pi\u00f9 adesso che c\u2019\u00e8 il green pass. Quindi, funziona la \u201cbarriera\u201d di protezione terrestre? Al momento la risposta \u00e8 no. Un no secco, che potenzialmente espone il Fvg e l\u2019Italia a rischi non voluti.\n\n\u00c8 bastata una ricognizione dei principali confini del Friuli Venezia Giulia, effettuata tra gli scorsi giorni e ieri (in entrambi i casi erano in vigore delle regole per l\u2019ingresso in Italia dall\u2019estero) per accorgersi di quanto sia difficile garantire il rispetto delle regole che stanno alla base del green pass europeo e nazionale. Prima, per\u00f2, dev\u2019essere ricordato come funziona il meccanismo di protezione che consente nuovamente di viaggiare in Unione europea. Il green pass, digitale o cartaceo, testimonia il completamento del ciclo vaccinale, la negativit\u00e0 a un tampone o la guarigione dal Covid. Lo possono richiedere le forze dell\u2019ordine e i pubblici ufficiali, mentre solo in caso di eventi (stadi, palazzetti, concerti) \u00e8 possibile che lo chieda anche l\u2019organizzatore della manifestazione stessa. Per esempio, non lo pu\u00f2 domandare un barista o il titolare di un ristorante. In corrispondenza delle frontiere, nello specifico, il potere di controllare il green pass appartiene in forma esclusiva alle forze dell\u2019ordine e a nessun altro. Il problema \u00e8 che i valichi del Friuli Venezia Giulia sono tanti. Quattro, quelli autostradali, ma decine quelli che invece si trovano su strade statali, ex provinciali o addirittura comunali. Il controllo di tutti i chilometri di confine, siano essi con la Slovenia o con l\u2019Austria, \u00e8 materialmente impossibile.\n\nIL VIAGGIO\n\nSi parte da Coccau, cio\u00e8 dal valico autostradale che collega Tarvisio con la municipalit\u00e0 di Arnoldstein, in Austria. Oltreconfine la polizia austriaca \u00e8 una presenza quasi costante. Basta fare meno di un chilometro e si viene introdotti nell\u2019area della dogana. L\u00ec scatta il controllo, sia per la vignetta autostradale che per il certificato vaccinale. A Ugovizza, cio\u00e8 al primo casello-barriera italiano, invece, i controlli sono pi\u00f9 saltuari. E passare \u00e8 pi\u00f9 semplice. Situazione leggermente migliore a Fernetti e a Rabujese (Trieste), dove per\u00f2 i blocchi sono focalizzati su un\u2019altra emergenza, quella della Rotta balcanica. Il controllo sulle auto, quindi, \u00e8 a dir poco sporadico. Va ancora peggio in corrispondenza dei valichi non principali. Ce ne sono tanti, troppi, sia in provincia di Udine che nelle aree di Trieste e Gorizia. L\u00ec il passaggio senza controlli \u00e8 praticamente assicurato. Il rischio, per\u00f2, \u00e8 che possa sfuggire il vero senso dell\u2019introduzione del green pass, cio\u00e8 la possibilit\u00e0 di viaggiare solamente in condizioni di sicurezza. E la possibilit\u00e0 che in ingresso si presenti (e passi) anche chi, provenendo da fuori Ue dovrebbe fare anche la quarantena, non \u00e8 poi cos\u00ec bassa. Con tutte le conseguenze del caso"}