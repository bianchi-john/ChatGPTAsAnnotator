{"id": "c0d0d9ca-a727-47d9-ac5b-570f37087310", "meta_dataset": "", "meta_language": "Italian", "meta_label": "Group 2", "meta_title": "Il registro elettronico che agita le famiglie: una conquista o no?", "url": "https://iltirreno.gelocal.it/regione/toscana/2021/05/25/news/il-registro-elettronico-che-agita-le-famiglie-una-conquista-o-no-1.40312655", "text": "Sono quasi dieci anni che il registro elettronico cadenza la vita delle famiglie che hanno figli in et\u00e0 scolare. Salutato come una conquista, con il passar del tempo ha mostrato anche limiti. E sebbene non attuale, il tema \u00e8 sempre presente nelle discussioni familiari. Voti, assenze, giudizi comunicati in tempo quasi reale consentono alle famiglie di controllare e volendo indirizzare il percorso scolastico dei figli, ma tolgono ai ragazzi la possibilit\u00e0 di sbagliare (una bugia? un\u2019omissione? un racconto non proprio veritiero?) e dunque anche di migliorarsi. Ne abbiamo parlato con due docenti che rappresentano le opposte opinioni: Francesca Bini, preside del liceo classico Carducci di Viareggio, e Lamberto Giannini, insegnante al liceo scientifico Enriques di Livorno. Buona lettura.\n\nFrancesca Bini (Preside Liceo Classico): Migliorano la didattica e il risultato\n\nL\u2019utilizzo delle nuove tecnologie pu\u00f2 essere un prezioso aiuto alla scuola. Per questo sono favorevole al registro elettronico. Ovviamente, come ogni strumento, va utilizzato con consapevolezza e instaurando un percorso formativo che coinvolga docenti, famiglie e studenti: cos\u00ec facendo diventa un aiuto importante in primo luogo agli alunni stessi che si ritrovano ad avere un contatto diretto con il loro percorso didattico e con le valutazioni cui vengono sottoposti. Possono cos\u00ec comprendere meglio i loro punti di debolezza e il modo in cui poter migliorare e recuperare eventuali carenze dell\u2019apprendimento.\n\nIl mio percorso a sostegno dell\u2019utilizzo del registro elettronico \u00e8 iniziato gi\u00e0 nei primi anni Duemila: in particolare nel 2008-2009, nell\u2019istituto comprensivo Piaggia di Capannori dove insegnavo prima del mio attuale trasferimento come preside del liceo classico \"Carducci\" di Viareggio, avviammo una sperimentazione ampliando il suo uso anche per i docenti di sostegno e nella scuola dell\u2019infanzia e suggerendo al programmatore alcune modifiche al sistema, come ad esempio la possibilit\u00e0 di includere i lavori di gruppo o laboratoriali. Negli ultimi anni questo strumento si \u00e8 affinato rispondendo proprio a queste esigenze: io stessa mi sono trovata ad implementarlo qui a Viareggio dove era poco utilizzato e dove oggi invece \u00e8 diventato un importante sostegno al lavoro dei docenti. Pur con ancora qualche limite da migliorare, il registro elettronico garantisce alla scuola molte pi\u00f9 possibilit\u00e0. Il controllo totale della situazione scolastica ad esempio \u00e8 un elemento molto positivo, per diversi aspetti. Il primo, e pi\u00f9 importate, \u00e8 la possibilit\u00e0 di avere in brevissimo tempo i dati relativi alle presenze e all\u2019andamento scolastico complessivo: si tratta di dati statistici che cos\u00ec giungono con immediatezza e che permettono ad esempio al dirigente scolastico o agli stessi docenti di migliorare la propria offerta didattica, di calibrarla meglio rispondendo anche alle esigenze stesse degli studenti. Inoltre, in caso di criticit\u00e0, si pu\u00f2 intervenire con tempestivit\u00e0 e iniziare un percorso insieme ai genitori per portare lo studente in difficolt\u00e0 a migliorare o a rimediare particolari situazioni: mi viene in mente il caso di un alunno che ha registrato troppe assenze e che corre il rischio di perdere l\u2019anno o che in determinate materie presenta un debito formativo. Con il registro elettronico \u00e8 possibile non solo informare subito la famiglia, entrare in contatto con loro e capire cosa non va e come la scuola pu\u00f2 aiutare lo studente a recuperare, ma anche mostrare all\u2019alunno in che cosa nello specifico ha mostrato delle carenze in modo da indirizzare i suoi sforzi in maniera mirata. Questo velocizza il lavoro e migliora la qualit\u00e0 della didattica, ottimizzando gli sforzi dei ragazzi e concretizzando, attraverso l\u2019estrema trasparenza delle valutazioni e dei percorsi didattici, il patto di corresponsabilit\u00e0 che si instaura tra scuola e famiglia. Un aspetto, quest\u2019ultimo, che a sua volta permette anche di procedere verso la personalizzazione dei percorsi didattici: un obiettivo spesso inseguito, senza grande successo, dalla scuola in passato e che ora \u00e8 reso possibile proprio grazie a questo supporto tecnologico.\n\nIn questi due anni di pandemia segnati dalla didattica a distanza poi il registro elettronico si \u00e8 dimostrato fondamentale. All\u2019inizio, quando le piattaforme per la Dad non era ancora funzionali, i miei docenti hanno proseguito le attivit\u00e0 didattiche proprio utilizzando il registro elettronico: \u00e8 diventato per studenti, docenti e genitori un punto di incontro, dove venivano trasmessi lezioni, compiti a casa ed era possibile ritrovare il materiale e gli argomenti trattati nelle settimane precedenti, ad esempio, ad un\u2019interrogazione. Sono stati addirittura gli stessi studenti a chiederci di implementarne l\u2019utilizzo e, per il prossimo anno scolastico, cercheremo di farlo. Tra le possibilit\u00e0 fornite dal registro di cui gi\u00e0 abbiamo approfittato, c\u2019\u00e8 la piattaforma \"Collabora\" che permette di caricare e svolgere i compiti in classe attraverso il registro elettronico con un proprio dispositivo (dallo smartphone al portatile), abolendo anche l\u2019impatto ambientale delle fotocopie.\n\nLamberto Giannini (Insegnante Liceo Scientifico): Ma perdiamo la relazione con i ragazzi\n\nIl registro elettronico \u00e8 un mezzo inadeguato dal punto di vista della didattica e io sono sempre stato contrario al suo utilizzo perch\u00e9 spinge ad un sistema totalitario di controllo dove il soggetto \u00e8 meno importante della dimensione tecnica. Nel registro elettronico gli insegnanti inseriscono entrata e uscita del ragazzo da scuola e i voti che prende. All\u2019apparenza sono solo dati. Niente di pi\u00f9. In realt\u00e0 l\u2019inserimento di questi dati allontana il contatto reale tra le persone, fa perdere quel contatto di presenza con la scuola come le telefonate che il professore fa al genitore per raccontargli come vede il ragazzo, toglie poesia alla \"brucia\" (il marinare la scuola). E il rischio \u00e8 di trattare i ragazzi come numeri, come elementi che vengono spersonalizzati, con la dimensione tecnica che prende il sopravvento rispetto alla dimensione didattica. Non solo. Il registro elettronico rientra in un pi\u00f9 ampio meccanismo di controllo dove contano solo le competenze mentre la persona e il suo mondo interiore sono messi da parte.\n\nLa vera realt\u00e0 di un ragazzo \u00e8 il suo approccio con gli altri, la relazione, vivere il rapporto col professore, non l\u2019elemento burocratico. Con l\u2019agenda elettronica vince invece l\u2019elemento burocratico, vince la dimensione inautentica: quello che Heidegger definiva il mondo della chiacchiera diventa maggioritario a discapito del mondo della profondit\u00e0. Per andare verso la profondit\u00e0 del ragazzo non serve controllarlo minuto per minuto, non serve la statistica, non serve il dato, ma serve costruire una relazione significativa e nutriente con lui che passa anche attraverso il far pesare le assenze, il mettere i voti, per\u00f2 in un rapporto di segno, di significato. Il filosofo Derrida diceva che ci\u00f2 che permane \u00e8 il segno, \u00e8 il significato. Noi abbiamo smesso di lasciare segni, di lasciare i significati. La societ\u00e0 \u00e8 sempre pi\u00f9 asettica, \u00e8 sempre pi\u00f9 chirurgica, sempre pi\u00f9 organizzata, e sempre meno legata all\u2019umano e alla relazione significativa. I ragazzi invece hanno bisogno di vivere l\u2019esperienza della scuola per poi narrare questa esperienza da adulti. Faccio un esempio: il marinare la scuola. E\u2019 un fatto che poi si racconta, \u00e8 un fatto che deve avere quella dimensione di valenza eroica. Certo. Non deve essere incentivato dall\u2019adulto, ma un ragazzo non pu\u00f2 marinare la scuola sapendo che venti minuti dopo il padre e la madre in ufficio vedono che \u00e8 assente da scuola.\n\nQuesto non vuol dire invitare il ragazzo alla bugia ma invitarlo a un elemento di dare significato all\u2019azione che compie, ad avere un po\u2019 di timore, di trovare un contrasto. Invece col registro elettronico si creano quei rapporti che rischiano di diventare orizzontali per cui il ragazzo che vuol fare assenza lo dice ai genitori prima, il genitore rischia di diventare l\u2019amico del ragazzo, mentre bisogna assumere ruoli e situazioni diverse che il registro elettronico non favorisce. Ovviamente il problema non \u00e8 il registro elettronico in s\u00e9, ma il sistema di cui fa parte. Il registro si va a inserire all\u2019interno di un contesto dove conta sempre di pi\u00f9 il dato, la statistica. Abbiamo messo nella scuola delle parole terribili come crediti e debiti per abituare i ragazzi all\u2019economia, a evitare il debito, a tentare di riscuotere i crediti, alla dimensione del curriculum che la Consulta ha considerato tendenzialmente incostituzionale perch\u00e9 arrivano dei dati sensibili che possono provocare delle discriminazioni. E quindi c\u2019\u00e8 un rischio di non partire pi\u00f9 dalla persona.\n\nNoi i ragazzi non li conosciamo pi\u00f9, li stiamo perdendo. Tutti gli strumenti che prima ci permettevano di conoscerli erano: il tema, i rapporti relazionali. Tutte cose che abbiamo tolto per inserire elementi pi\u00f9 oggettivi ma meno profondi e meno tesi a svelare la loro personalit\u00e0. La mia non \u00e8 una crociata contro il registro elettronico ma contro un sistema. I ragazzi hanno bisogno di dare significato ai passaggi della vita, hanno bisogno di vedere che si vive la situazione e non la si rende asettica e anestetizzata. Questo non vuol dire tornare al registro cartaceo. Si pu\u00f2 fare anche un registro elettronico. L\u2019importante \u00e8 non diffondere immediatamente online i dati perch\u00e9 questa ottica della trasparenza e della chiarezza in realt\u00e0 \u00e8 una dimensione che mette davanti a tutto la rappresentazione e non la sostanza vera."}