{"id": "8bac2063-0de3-462a-bbf6-80c679524ea7", "meta_title": "Cos\u00ec i neonati sparivano negli ospedali dell\u2019ex Jugoslavia", "url": "https://ilpiccolo.gelocal.it/tempo-libero/2021/05/12/news/cosi-i-neonati-sparivano-negli-ospedali-dell-ex-jugoslavia-1.40264483", "text": "BELGRADO Centinaia di neonati misteriosamente spariti dalle cliniche ostetriche dell\u2019ex Jugoslavia, in particolare da quelle serbe, durante gli Anni Settanta, Ottanta e nei cupi Novanta, neonati dichiarati morti dai medici, ma i cui corpicini non furono mai mostrati ai genitori inconsolabili. Che ancora oggi credono fermamente che i loro figli non siano deceduti dopo il parto, ma siano stati strappati da criminali, conniventi camici bianchi, per poi essere forse, questa l\u2019ipotesi pi\u00f9 fondata, dati in adozione per canali illegali. Si potrebbe sintetizzare cos\u00ec lo scandalo delle \u201cnestale bebe\u201d, tragedia dei neonati scomparsi mai veramente chiarita con protagonisti loro malgrado beb\u00e9 spariti dagli ospedali dell\u2019ex Jugoslavia, un tema delicatissimo che arriva ora sugli schermi italiani.\n\nLo fa con \u201cStitches \u2013 Un legame privato\u201d, film del regista serbo Miroslav Terzi\u0107, attrice protagonista Sne\u017eana Bogdanovi\u0107, una delle maggiori attrici nei Balcani, film da oggi in anteprima nelle sale del nostro Paese grazie a Trent Film, in associazione con Infilmica, etichetta milanese specializzata in distribuzione di pellicole di qualit\u00e0.\n\n\u201cStitches\u201d, gi\u00e0 presentato nella sezione Panorama della 69\u00b0 Berlinale, dove ha vinto l'Europa Cinemas Label, che ricostruisce una tragedia enorme ma poco conosciuta, partendo da una delle tante tessere di un complicato mosaico. Lo fa raccontando la storia di Ana, una sarta di Belgrado, che da anni non si rassegna alla perdita del figlio e continua a cercarlo. E una svolta inattesa la porta alla verit\u00e0, a ritrovare il bambino rubato, ora adulto, con una tragedia nella tragedia raccontata dalla pellicola. Verit\u00e0 dolorosa che ancora oggi cercano ostinatamente decine, centinaia di famiglie in Serbia, ma anche in Bosnia e Macedonia del Nord, dove in passato sono stati denunciati casi simili. Casi che ricalcano tutti un modello praticamente identico.\n\nLo ha spiegato lo stesso regista Terzi\u0107, classe 1969, laureato in Diritto internazionale e studi anche all\u2019Accademia belgradese. \u00abSono tutti casi che seguono lo stesso schema- dice - : il piccolo nasce, la madre stremata viene sedata e al suo risveglio le viene annunciato che il suo piccolo \u00e8 morto\u00bb. I medici e le infermiere \u00able sconsigliano di vederne il corpo, trattato come un rifiuto sanitario e perch\u00e9 la vista potrebbe scioccarla\u00bb. E poi \u00abautopsie incomplete, firme mancanti, certificati di morte falsificati\u00bb, ha spiegato Terzi\u0107. La cosa certa \u00e8 che \u00abnessuno dei casi\u00bb, nella realt\u00e0, \u00ab\u00e8 mai stato risolto\u00bb, segnale della \u00abdecadenza morale e umana\u00bb in cui era precipitata l\u2019ex Jugoslavia a cavallo degli anni \u201990, il triste periodo delle crisi e delle guerre.\n\nQuei neonati spariti e le loro famiglie disperate sono fra gli effetti collaterali del collasso di un Paese. Parliamo di \u00abpi\u00f9 di 500 famiglie\u00bb che ancora oggi \u00abstanno cercando di ritrovare i loro bambini, 500 storie diverse e alcune del tutto inascoltate, ho deciso di raccontarne una\u00bb, il punto di partenza del regista. Si tratta di storie di \u00abpersone senza voce, senza diritti, che il film ha fatto parlare, la cosa pi\u00f9 importante\u00bb, conferma Terzi\u0107 a questo giornale. E parliamo di una moltitudine di vittime, cinquecento, ma \u00abanche se fosse solo una sarebbe tragico\u00bb, aggiunge Terzi\u0107, che per\u00f2 non crede che giustizia sar\u00e0 fatta, ammette.\n\nSi tratta di uno scandalo di dimensioni enormi, che ha portato soprattutto la Serbia nel mirino del Consiglio d\u2019Europa \u2013 per l\u2019assenza di indagini e risarcimenti \u2013 e che doveva essere raccontato al mondo, conferma anche la sceneggiatrice del film, Elma Tataragi\u0107, gi\u00e0 autrice di \u201cDio \u00e8 donna e si chiama Petrunya\u201d. \u00abPer me era un tema molto importante, anche dal punto di vista personale, perch\u00e9 per anni ho cercato di avere un figlio e mi aveva colpito la storia di una donna che rimane incinta, partorisce e poi il bambino le viene sottratto\u00bb, uno dei crimini pi\u00f9 efferati immaginabili, spiega Tataragi\u0107. \u201cStitches\u201d che \u00e8 anche cinema di \u00abimpegno sociale\u00bb, sottolinea. \u00abMi piace pensare sempre di poter raggiungere qualcosa con i miei film, di dare voce a persone che non ce l\u2019hanno\u00bb, aggiunge la sceneggiatrice. E sono tanti, nei Balcani, a non essere stati ascoltati sulla disumana vicenda delle \u201cnestale bebe\u201d. A Sarajevo, \u00aballa fine di una proiezione del film, sono stata avvicinata da una donna, che mi ha chiesto di accettare di conoscere sua suocera, convinta che suo figlio le sia stato rubato 35 anni fa. E per 35 anni ha sognato suo figlio. Tanti si sono fatti vivi, non pensavo che questa storia fosse cos\u00ec presente nelle nostre societ\u00e0\u00bb."}