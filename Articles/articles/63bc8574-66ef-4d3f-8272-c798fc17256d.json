{"id": "63bc8574-66ef-4d3f-8272-c798fc17256d", "meta_dataset": "", "meta_language": "Italian", "meta_label": "Group 1", "meta_title": "Ripartire con il Green pass", "url": "https://www.ilfoglio.it/salute/2021/05/05/news/green-pass-cos-e-e-come-funziona-2328197/", "text": "Ripartire con il turismo, agevolando al tempo stesso la mobilit\u00e0 interna. Dalla seconda met\u00e0 di maggio spostarsi tra regioni, o arrivare in Italia dall'estero, sar\u00e0 pi\u00f9 facile. Niente pi\u00f9 quarantene, vera zavorra per i viaggiatori e per l'economia del settore: come annunciato ieri da Mario Draghi, nel corso della conferenza stampa di chiusura del G20 sul turismo, \u00e8 in arrivo la \"Certificazione verde Covid 19\", un pass che permetter\u00e0 di entrare e spostarsi all'interno del territorio italiano, rispettando alcuni specifici requisiti.\n\nPer gli italiani, non si tratta una vera e propria novit\u00e0: gi\u00e0 il decreto attualmente in vigore, quello del 22 aprile che ha disposto il calendario delle riaperture, prevedeva la possibilit\u00e0 di spostarsi da e verso regioni arancioni o rosse, presentando apposita documentazione. Un processo che ora viene accelerato e inserito in un quadro pi\u00f9 formale. Ma cosa si intende per Certificazione verde? Si tratta di un documento, in formato cartaceo o digitale, in grado di provare una delle seguenti condizioni.\n\n Essere vaccinati contro il Covid. Come spiega il ministero della Salute, basta in questo caso il certificato vaccinale rilasciato dalla Regione o dal Servizio sanitario regionale di competenza alla fine del ciclo vaccinale, che indica anche il numero di dosi somministrate (una soltanto nel caso di Johnson & Johnson). Il certificato ha una validit\u00e0 di 6 mesi.\n \nEssere guariti dall'infezione del virus. In questo caso, il certificato di fine isolamento \u00e8 considerato un green pass nazionale. Il documento pu\u00f2 essere rilasciato dalla Asl di riferimento, dalla struttura ospedaliera presso cui si \u00e8 stati in cura, ma anche dai medici di medicina generale o dai pediatri di libera scelta. Anche in questo caso, la validit\u00e0 \u00e8 di 6 mesi.\n \nRisultare negativi a un test molecolare o antigenico rapido. Baster\u00e0 fare un tampone nelle 48 ore che precedono lo spostamento. La validit\u00e0 della certificazione \u00e8 di 48 ore dall'effettuazione del test. \n \nIn attesa del Green pass Ue, dunque, l'Italia prova a giocare d'anticipo sul resto dell'Europa, guadagnando un mese che potrebbe rivelarsi fondamentale per il comparto del turismo che da sempre, tra citt\u00e0 d'arte e localit\u00e0 balneari e di montagna, ha trovato negli arrivi dall'estero una delle fonti di sostentamento pi\u00f9 cospicue. Va specificato che la certificazione italiana sar\u00e0 valida solo all'interno dei nostri confini e chiunque voglia viaggiare all'estero dovr\u00e0 farlo rispettando le regole del paese verso cui si sposta.\n\nIl tema della privacy\nSul tema della certificazione, nei giorni scorsi si era espresso anche il Garante della privacy, inviando un avvertimento formale al governo con il quale denunciava \"gravi criticit\u00e0 per i pass vaccinali\". Secondo l'autorit\u00e0, i certificati non garantirebbero un'adeguata protezione dei dati personali, ponendosi in contrasto con quanto previsto dal Regolamento europeo. Il garante aveva anche sottolineato una violazione del principio di minimizzazione, a causa di \"un utilizzo eccessivo di dati sui certificati da esibire in caso di controllo\". Per questo il garante ha auspicato un maggiore coinvolgimento del governo, che permetterebbe di superare agevolmente le criticit\u00e0.\n\n Il pass europeo: Il Digital green certificate (Dcg)\nDa met\u00e0 giugno poi, dovrebbe arrivare il Digital green certificate, il documento europeo del quale si discute proprio in questi giorni a Bruxelles. Le condizioni per ottenerlo saranno le stesse di quello italiano, ma la sua validit\u00e0 sar\u00e0 estesa ai 27 paesi dell'Unione europea, e potrebbe riguardare anche altri paesi come la Svizzera.\n\nCome spiega il ministero della Salute, funzioner\u00e0 attraverso un QRcode, rilasciato da una piattaforma nazionale, e sar\u00e0 associato ad un codice identificativo univoco. Il certificato sar\u00e0 gratuito e disponibile in italiano e inglese, oltre che in tedesco per la provincia autonoma di Bolzano."}