{"id": "3b09cd47-b33c-4b83-a07a-c296a878412f", "meta_dataset": "", "meta_language": "Italian", "meta_label": "Group 2", "meta_title": "\u00abConte, la verit\u00e0 \u00e8 un\u2019altra: l\u2019Inter non lo voleva pi\u00f9. Pirlo? Anno fallimentare\u00bb", "url": "https://iltirreno.gelocal.it/sport/2021/05/31/news/conte-la-verita-e-un-altra-l-inter-non-lo-voleva-piu-pirlo-anno-fallimentare-1.40335564", "text": "Conte? Un grande allenatore, ma incapace di gestire i rapporti fuori dal campo. \u00abA Pirlo forse avrei concesso una seconda occasione, ma Allegri \u00e8 un\u2019altra cosa e la Juve pu\u00f2 tornare a essere la squadra da battere\u00bb. E ancora: \u00abCome si fa a dire che Mourinho non \u00e8 pi\u00f9 quello di una volta? Cos\u2019\u00e8, gli hanno cambiato il Dna? E vedrete che Gattuso far\u00e0 bene nella culla del Rinascimento\u2026\u00bb. Parole e musica di Corrado Orrico, sferzante e mai banale nei suoi giudizi sul campionato, con un occhio al torneo appena concluso e il pensiero che corre a quello che verr\u00e0, con i frenetici movimenti di mercato che mai come quest\u2019anno riguardano le panchine prima ancora dei giocatori.\n\nIn una mano l\u2019inseparabile sigaro, nell\u2019altra un calice di Candia dei Colli Apuani. La consueta chiacchierata sulla Serie A non pu\u00f2 che andare in scena nella splendida cornice del Pancino 2, il ristorante ai Ronchi di Marina di Massa dove ritrovi gli stessi profumi di sempre, tra aria di mare e buona cucina. Il Maestro di Volpara passa in rassegna le big del campionato, incalzato anche da Gianluca Baldini, il proprietario del Pancino e per anni chef di Moratti a bordo del suo yacht, dall\u2019amico Luigi Balloni, volto storico della Versilia e ottimo conoscitore del pallone, e Valentina Buttini, \u201ctuttofare\u201d del calcio femminile e responsabile del settore rosa della Carrarese. L\u2019intervista si trasforma cos\u00ec in una discussione a pi\u00f9 voci \u2013 sapientemente orchestrate da Orrico \u2013 in cui si spazia dal calcio alla filosofia.\n\nMister Orrico, neanche il tempo di festeggiare lo scudetto che subito l\u2019Inter si ritrova a fare i conti con lo shock dell\u2019addio di Conte. Quanto perdono i nerazzurri dopo questa separazione?\n\n\u00abPerdono tanto, perch\u00e9 i meriti di Conte sono stati enormi, nonostante fosse partito male, snaturandosi e facendosi contagiare dalla moda del possesso palla, che dall\u2019estero ha condizionato anche il calcio italiano. Un\u2019interpretazione del gioco che, quando \u00e8 esasperata, non ha senso, perch\u00e9 cambia la finalit\u00e0 dal fare gol a tenere il pallone. Fortuna per l\u2019Inter che poi si sia ravveduto: la squadra ha ripreso a giocare alla maniera di Conte: pi\u00f9 in verticale, sfruttando tutto il potenziale della coppia Lukaku-Lautaro. Intorno a loro \u00e8 cresciuto tutto il gruppo, grazie alle capacit\u00e0 del tecnico che riesce a tirare fuori il meglio da ogni giocatore, portandolo a rendere pi\u00f9 di quanto sarebbe l\u2019effettivo valore del singolo. Per questo lo scudetto ha la sua impronta, e per lo stesso motivo dubito che l\u2019Inter di Inzaghi si possa ripresentare sugli stessi livelli la prossima stagione\u00bb.\n\nChe idea si \u00e8 fatto di quanto accaduto tra il tecnico e la societ\u00e0?\n\n\u00ab\u00c8 stata la conferma di una caratteristica precisa del personaggio. C\u2019\u00e8 il Conte di campo, che vince da tutte le parti, che porta dentro a una squadra valori forti e decisivi, e che crea un gruppo coeso e valido. E poi c\u2019\u00e8 un Conte fuori dal campo, pi\u00f9 opportunista e meno capace di tenere rapporti duraturi con l\u2019ambiente. La liquidazione concessa dalla societ\u00e0 al tecnico \u00e8 emblematica: non c\u2019\u00e8 rammarico per la sua partenza, anzi la propriet\u00e0 ha spinto in maniera convinta in questa direzione. Non \u00e8 stata una questione economica, perch\u00e9 tra buonuscita e stipendio a Inzaghi siamo sulle stesse cifre di Conte. Ha pesato piuttosto il comportamento di un allenatore che, ben consapevole delle difficolt\u00e0 finanziarie della societ\u00e0, \u00e8 andato a far polemica dopo neanche due settimane dalla vittoria dello scudetto. Nella liquidazione si vede insomma la volont\u00e0 dell\u2019Inter di togliere di mezzo un allenatore s\u00ec vincente, ma che stava chiedendo cose impossibili\u00bb.\n\nCambia anche la Juventus, nonostante qualcuno abbia valutato la stagione di Pirlo da \u201cinsufficiente\u201d a \u201cpositiva\u201d nel giro di una settimana, grazie a Coppa Italia e quarto posto\u2026\n\n\u00abNon scherziamo, la stagione della Juve non pu\u00f2 che definirsi fallimentare a priori. E il giudizio lo ricavi dalla Champions, perch\u00e9 l\u2019operazione Ronaldo \u00e8 stata fatta per questo, e i bianconeri non sono mai andati oltre ai quarti negli ultimi 3 anni. In campionato \u00e8 un altro discorso: dopo 9 successi consecutivi \u00e8 anche probabile attraversare una stagione in cui non vinci. A me dispiace per Pirlo, perch\u00e9 \u00e8 una figura tipicamente juventina, per la sua storia, il suo stile e il suo comportamento. Ma il campo non gli ha dato ragione e lui ha commesso i suoi errori, che non sono stati certo mascherati da due \u201ccoppette\u201d o dal raggiungimento del quarto posto in extremis. Attenzione: ha ragione chi dice che il tecnico avrebbe meritato un\u2019altra chance. Perch\u00e9 se gli fai fare esperienza sulla tua pelle, buttandolo nella mischia alla sua prima stagione da allenatore, allora poi \u00e8 una contraddizione non proseguire insieme nel percorso di crescita. Per\u00f2, diciamolo, Max \u00e8 un\u2019altra cosa\u2026\u00bb\n\nI primi due anni dell\u2019era Commisso non sono stati particolarmente felici sul piano dei risultati. Con Gattuso arriver\u00e0 il tanto sperato cambio di marcia per la Fiorentina?\n\n\u00abCredo e spero di s\u00ec. Perch\u00e9 vedi, a prima vista uno potrebbe chiedersi: come potranno convivere nella stessa citt\u00e0 Gattuso e la Primavera del Botticelli? Firenze \u00e8 la culla del Rinascimento, \u00e8 attratta dal bello. In campo invece Gattuso era un agonista, un grintoso, un battagliero. Uno che \u201cringhiava\u201d, per l\u2019appunto. Ma la sua pur giovane carriera da allenatore ci dice altro. Ci dice che le sue squadre hanno un\u2019anima diversa rispetto alla sua tempra da calciatore. Quando \u00e8 stato al completo, il Napoli ha giocato bene, era bello da vedersi, degno di essere esposto in un museo. A questo Gattuso ha saputo unire anche la praticit\u00e0. A Napoli ha avuto la sfortuna di avere a che fare con un presidente convinto di sapere sempre tutto lui. Qualcuno dice che con Commisso \u00e8 passato dalla padella alla brace? Ma no, Commisso l\u2019hanno fatto passare tutti per un americano ma \u00e8 un \u201ccalabrese doc\u201d, e ha scelto un vero calabrese come lui. La trovo una cosa bellissima. Sono convinto che Gattuso far\u00e0 bene alla Fiorentina, e viceversa la Fiorentina far\u00e0 bene a Gattuso. E non posso immaginare una Viola senza Vlahovic, o almeno non adesso. Magari in futuro arriver\u00e0 il tempo di nuove esperienze anche per questo ragazzone, ma nel frattempo, e per qualche anno ancora, pu\u00f2 fare bella Firenze\u00bb.\n\nTra le \u201csette sorelle\u201d, Milan e Atalanta sono le uniche ad aver scelto la continuit\u00e0. Nel complesso, voto pi\u00f9 alto per i ragazzi di Pioli o per quelli di Gasperini?\n\n\u00abL\u2019Atalanta ha impressionato tutti per lunghi tratti della stagione, ed \u00e8 la migliore interprete di un calcio \u201ca drappelli\u201d, che propone tanti uomini l\u00e0 dov\u2019\u00e8 la palla. Ma la verit\u00e0 \u00e8 che il Milan mi \u00e8 piaciuto da morire. E ho come la sensazione che quell\u2019incrocio all\u2019ultima giornata possa rappresentare un \u201cpassaggio di testimone\u201d: la Dea \u00e8 arrivata cotta a fine campionato, e temo che quest\u2019anno abbia raggiunto il suo massimo. Il Milan invece pu\u00f2 ripartire da questa ottima annata per rincorrere un ulteriore step, grazie all\u2019organizzazione che ha ritrovato dentro e fuori dal campo. Due mosse in particolare dimostrano la crescita della societ\u00e0: una \u00e8 la gestione della vicenda Donnarumma: la dirigenza ha anticipato gli eventi con l\u2019acquisto di un altro portiere di valore e poi ha avuto persino l\u2019eleganza di coprire il ragazzo invece di gettargli la croce addosso. L\u2019altra \u00e8 l\u2019operazione Ibrahimovic: ci sar\u00e0 senz\u2019altro bisogno di un altro centravanti con cui alternarlo, \u00e8 impensabile che giochi tutte le partite, ma la sua importanza si misura anche nello spogliatoio, dove la sua presenza \u00e8 complementare a quella di Pioli. Il tecnico ha grande eleganza e sensibilit\u00e0, ma con Ibra la squadra si assicura anche pura rabbia agonistica. Per il Diavolo, la conquista della Champions pu\u00f2 essere il primo passo verso il ritorno stabile alle posizioni di vertice. L\u2019Atalanta prover\u00e0 nuovamente a stupire tutti, ma il prossimo anno sar\u00e0 ancora pi\u00f9 difficile, perch\u00e9 dovr\u00e0 fare i conti con diverse avversarie scontente e in cerca di riscatto\u2026\u00bb.\n\nIn questo senso, Napoli e Roma sono le grandi deluse del campionato. Fuori dalla Champions i partenopei, piuttosto anonima la stagione dei giallorossi. Ora cercano la svolta con Spalletti e Mourinho: da chi si aspetta la stagione del riscatto?\n\n\u00abDa entrambe, perch\u00e9 hanno puntato su due grandi allenatori, per di pi\u00f9 molto simili tra loro. Mourinho avr\u00e0 il solito, forte impatto sul campionato italiano. Sbaglia chi crede che non sia pi\u00f9 quello di una volta: che vuol dire, che gli hanno messo addosso il Dna di un altro allenatore? Mourinho sar\u00e0 sempre Mourinho, con i suoi pregi e i suoi difetti. Ha una capacit\u00e0 totale di rovesciare le situazioni, cura un po\u2019meno gli aspetti tattici e a volte propone un gioco un po\u2019improvvisato, ma ha un carisma fondamentale nel calcio moderno, dove hai a che fare con dei fagottoni viziati. Vero, ha incontrato alcune difficolt\u00e0 nelle sue ultime esperienze, ma l\u2019Italia \u00e8 il suo ambiente e tirer\u00e0 fuori il meglio di s\u00e9. E mi aspetto lo stesso impatto da Spalletti: \u00e8 il profilo giusto per il Napoli, perch\u00e9 con i napoletani condivide molte caratteristiche: \u00e8 intelligente, fantasioso, scaltro. Il legame con il pubblico \u00e8 assicurato. Pi\u00f9 difficile sar\u00e0 il rapporto con De Laurentiis, ma in questo caso sar\u00e0 il presidente a doversi ridimensionare, altrimenti sar\u00e0 lui a perdere. Spalletti ha messo in riga Totti alla Roma quando aveva tutto l\u2019ambiente contro, figuriamoci se si far\u00e0 problemi a Napoli dove sono gi\u00e0 tutti dalla sua parte. Ecco, forse il punto d\u2019incontro loro due lo hanno nel \u201ccinema\u201d: da un lato l\u2019attivit\u00e0 hollywoodiana di De Laurentiis, dall\u2019altra lo spirito da attore di Spalletti. Insomma, \u00e8 probabile che pi\u00f9 che esonerarlo, il presidente gli proponga piuttosto di recitare in uno dei suoi film\u2026\u00bb."}