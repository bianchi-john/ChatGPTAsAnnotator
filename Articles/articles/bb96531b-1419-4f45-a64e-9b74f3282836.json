{"id": "bb96531b-1419-4f45-a64e-9b74f3282836", "meta_dataset": "", "meta_language": "Italian", "meta_label": "Group 2", "meta_title": "Musica e schianti dell\u2019universo", "url": "https://www.lastampa.it/scienza/2021/05/31/news/musica-e-schianti-dell-universo-1.40335653", "text": "Ho conosciuto meglio Massimiliano Razzano quando ero presidente del planetario di Torino, dopo averlo fuggevolmente incrociato a Virgo, l\u2019osservatorio per onde gravitazionali che si stava costruendo a C\u00e0scina, vicino a Pisa. Al planetario spese parte di uno stage mentre preparava la tesi di dottorato. Gi\u00e0 allora era incerto tra la divulgazione scientifica e la ricerca. Collabor\u00f2 a \u201cle Stelle\u201d, mensile fondato da Margherita Hack e Corrado Lamberti che con Alberto Agliotti hocurato fino a qualche anno fa (la rivista si \u00e8 estinta ad opera dei nostri successori e del suo nuovo editore). Adesso Razzano \u00e8 professore associato all\u2019Universit\u00e0 di Pisa, dove continua a occuparsi di onde gravitazionali. La vocazione a divulgare l\u2019astrofisica gli \u00e8 rimasta e l\u2019ha espressa molto bene in \u201cAscoltare il cosmo\u201d pubblicato in questi giorni da Carocci Editore (183 pagine, 16 euro).\n\nTempo privilegiato\n\nRazzano ha la fortuna di vivere in un tempo speciale. L\u2019astrofisica \u00e8 entrata in un\u2019epoca nella quale per la prima volta gli scienziati hanno l\u2019opportunit\u00e0 di osservare l\u2019universo da tutte le \u201cfinestre\u201d possibili. C\u2019\u00e8 una analogia con gli anni di Galileo. Allora per la prima volta il telescopio potenzi\u00f2 l\u2019occhio umano nella finestra della luce visibile inaugurando una nuova epoca nella conoscenza del cosmo. Un po\u2019 come allora, in questi anni la tecnologia ha esteso i nostri sensi. Abbiamo accesso all\u2019intero spettro elettromagnetico dai raggi gamma alle onde radio lunghe, passando per i raggi X, l\u2019ultravioletto, la luce visibile, l\u2019infrarosso vicino e lontano, le microonde, e le onde radio corte: sette finestre, molte delle quali si sono aperte nell\u2019ultimo mezzo secolo grazie ai satelliti artificiali. Ma osserviamo l\u2019universo anche tramite i \u201craggi cosmici\u201d, cio\u00e8 le particelle che ci invia: elettroni, protoni, nuclei di elio e nuclei pi\u00f9 pesanti, neutrini e, pi\u00f9 raramente, le rispettive antiparticelle. Infine, ultima, nel 2015 gli astrofisici hanno sfondato la finestra sulle onde gravitazionali, vibrazioni dello spaziotempo prodotte da fenomeni di eccezionale violenza come la fusione tra buchi neri. Con una parola secondo me infelice, la chiamano astronomia multimessaggero.\n\nIn \u201cAscoltare l\u2019universo\u201d Razzano ripercorre questo lungo cammino fino ai risultati pi\u00f9 recenti. Per esempio il colossale esperimento Auger in Sudamerica per studiare la distribuzione dei raggi cosmici con energie estreme, quelli che interagiscono con la radiazione cosmica di fondo; e qui c\u2019\u00e8 un enigma, i segnali dovrebbero provenire da regioni relativamente vicine: ma da quali sorgenti? Razzano descrive poi i giganteschi osservatori per neutrini che si stanno costruendo sul fondo del mare e nel ghiaccio dell\u2019Antartide, per finire, naturalmente, con le onde gravitazionali, che sono quelle nelle quali sguazza.\n\nVedere con i suoni\n\nProprio all\u2019Osservatorio gravitazionale EGO-Virgo vicino a Pisa, dove \u201cnuota\u201d Razzano, in questi mesi \u00e8 arrivata Wanda Diaz-Merced (a destra nella foto in alto), una giovane astrofisica non vedente che, cambiando la frequenza delle oscillazioni cosmiche nello spettro elettromagnetico genera sonorit\u00e0 ipnotiche: in un certo senso, trascrive la musica dell\u2019universo. Ma le oscillazioni che si registrano a Virgo non sono elettromagnetiche, sono meccaniche, come quelle di una batteria, un contrabbasso, un clarinetto, un\u2019arpa e ogni altro strumento musicale. Naturalmente anche in questo caso le frequenze cadono fuori della sensibilit\u00e0 dell\u2019orecchio umano. Ma si pu\u00f2 trasporle su una ottava udibile, come gi\u00e0 \u00e8 avvenuto per le oscillazioni della fotosfera solare, che sono lentissime, una in cinque minuti, mentre noi siamo sordi fino a 20 oscillazioni al secondo (questi sono i suoni pi\u00f9 bassi alla nostra portata, che percepiamo con il corpo pi\u00f9 che con l\u2019udito). Aspettiamo, dunque, la musica delle onde gravitazionali, che, considerata la debolezza del loro segnale, sar\u00e0 un sussurro, un bisbiglio con un piccolo schiocco di dita, quel \u201cchirp\u201d che i buchi neri esalano nel loro abbraccio finale.\n\nAstronomia classica\n\nDalla frontiera della ricerca gravitazionale passiamo a trenta brevi storie di astronomia \u201cclassica\u201d che l\u2019astrofisico Massimo Capaccioli, gi\u00e0 direttore dell\u2019Osservatorio di Capodimonte e professore emerito dell\u2019Universit\u00e0 di Napoli, ha raccolto in \u201cC\u2019era una volta il cielo\u201d, libro piccolo e raffinato, pubblicato, come \u201cAscoltando l\u2019universo\u201d, da Carocci Editore (207 pagine, 13 euro). Anche \u201cC\u2019era una volta nel cielo\u201d, a modo suo, \u00e8 musica. Lo \u00e8 per la bella scrittura e per il suo ritmo, che ora evoca la grazia barocca ora la popolarit\u00e0 delle ballate e delle canzoni. Fanno pensare a ballate e canzoni i capitoli dedicati allo Zodiaco. Sono notturni, gavotte, improvvisi, toccate e fughe, sonate, variazioni a tema i capitoli sull\u2019astronomia araba (dove scoprirete le straordinarie vicende di Tamerlano e Ulug Beg), su Galileo, Marte, Schiaparelli, Keplero e la sua mamma accusata di stregoneria. \u201cAstronomia da camera per notti serene\u201d \u00e8 il sottotitolo che scelsi per un mio vecchio libro del 2003. Sarebbe adatto anche a questo.\n\nPensare Lontano\n\nChiudiamo con il \u201cViaggio tra asteroidi e comete\u201d di Giordano Cevolani e Antonio Piazzolla (L\u2019Onda, 208 pagine, 18 euro). Gli estremi si toccano. In questo caso si sono incontrati sulla rivista \u201cle Stelle\u201d (anche loro!). Sono uno scienziato di lungo corso e un giovane giornalista geologo: Cevolani ha diretto l\u2019Area della Ricerca del CNR di Bologna, Piazzolla scrive su quotidiani e riviste articoli di divulgazione. Asteroidi e comete rientrano nell\u2019astronomia classica ma sono anche una frontiera degli studi sull\u2019origine del sistema solare e sulla comparsa della vita. Un capitolo \u00e8 dedicato all\u2019astrobiologia e alla missione europea \u201cRosetta\u201d, la prima che abbia inseguito una cometa, un altro al rischio di impatto tra la Terra e i pi\u00f9 di mille pianetini che ne sfiorano l\u2019orbita, l\u2019ultimo al futuro dei viaggi spaziali, all\u2019insegna del motto \u201cpensare lontano\u201d."}