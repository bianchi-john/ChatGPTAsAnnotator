{"id": "18d71db7-f362-46fa-953e-d8353c7f7232", "meta_dataset": "", "meta_language": "Italian", "meta_label": "Group 2", "meta_title": "Coronavirus, nuove regole: al tavolo al ristorante in pi\u00f9 di 4", "url": "https://www.lanuovasardegna.it/regione/2021/05/30/news/emptytag-nuove-regole-al-tavolo-in-piu-di-4-1.40335260", "text": "ROMA. Il numero degli italiani vaccinati cresce di giorno in giorno e presto potranno essere superati sia le misure restrittive sia i protocolli che regolamentano da oltre un anno e mezzo le attivit\u00e0 di bar, ristoranti, cinema, palestre e piscine. Con i dati in costante miglioramento - 3.300 casi, i ricoveri in terapia intensiva che si apprestano a scendere sotto i mille e le vittime che per la terza volta nel 2021 scendono sotto le cento in 24 ore (sono 83) - e la riapertura marted\u00ec dei ristoranti al chiuso in tutta Italia, l'auspicio \u00e8 messo nero su bianco nelle linee guida delle Regioni con le quali vengono introdotte alcune modifiche ai protocolli finora in vigore: non ci sar\u00e0 pi\u00f9 il limite di massimo 4 persone al tavolo al ristorante e si potr\u00e0 usufruire delle docce nelle piscine termali e nei centri benessere.\n\nNon cambia nulla, invece, per le feste relative a matrimoni, battesimi, cresime e comunioni: sia che la cerimonia si svolga in area bianca, sia - dal 15 giugno - che si celebri in zona gialla, i partecipanti dovranno avere il green pass, vale a dire il certificato di vaccinazione, di avvenuta guarigione o un tampone con esito negativo effettuato nelle 48 ore precedenti la partecipazione all'evento previsto dal decreto del 18 maggio. La precisazione \u00e8 arrivata in una nota della Conferenza delle Regioni e del ministero della Salute dopo che fonti degli enti locali avevano sostenuto che non fosse necessario. \u00abLe feste conseguenti alle cerimonie civili o religiose, anche al chiuso - scrivono Regioni e ministero - devono svolgersi nel rispetto di protocolli e linee guida\u00bb previsti dal decreto legge 33 del 2020 e \u00abcon la prescrizione che i partecipanti siano muniti di una delle certificazioni verdi di cui all'articolo 9\u00bb del decreto del 18 maggio \u00abanche in zona bianca\u00bb. L'unica novit\u00e0, dunque, sta nel fatto che da domani si potr\u00e0 tornare alle feste di matrimonio in Friuli Venezia Giulia, Molise e Sardegna, le uniche tre regioni che passeranno in zona bianca, mentre nelle altre regioni bisogner\u00e0 aspettare l'entrata in questa fascia (il 7 o il 14 maggio) oppure il 15 giugno, data in cui \u00e8 prevista dal decreto la ripartenza dell'intero settore. Con l'incremento delle vaccinazioni verranno progressivamente meno le condizioni che hanno portato alle restrizioni, sottolineano le Regioni, le quali osservano che la campagna di vaccinazione \u00absi caratterizza per adesione volontaria e offerta gratuita\u00bb. E quindi \u00abun'elevata adesione, favorita da adeguata promozione, determiner\u00e0 le condizioni immunitarie di protezione dallo sviluppo di patologia grave e d'infezione sia dei lavoratori sia degli utenti delle attivit\u00e0\u00bb regolate proprio dalle linee guida, \u00abcontribuendo ad evitare che si ripresentino le condizioni che hanno portato alle diverse restrizioni nel corso degli ultimi 15-16 mesi\u00bb.\n\nUn obiettivo che \u00e8 lo stesso indicato dal ministro della Salute Roberto Speranza: \u00abIl nostro paese sta molto meglio, la strada \u00e8 quella giusta - dice - Dobbiamo tenere alta l'attenzione ma i numeri stanno migliorando e questo \u00e8 il momento di programmare il futuro\u00bb. Le linee guida ribadiscono una serie di restrizioni. Innanzitutto, in ogni attivit\u00e0 \u00abdevono essere usati da parte dei lavoratori dispositivi di protezione delle via aeree finalizzati alla protezione del contagio e deve essere obbligatoria la frequente igienizzazione delle mani\u00bb."}