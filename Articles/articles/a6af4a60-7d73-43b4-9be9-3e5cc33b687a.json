{"id": "a6af4a60-7d73-43b4-9be9-3e5cc33b687a", "meta_dataset": "", "meta_language": "Italian", "meta_label": "Group 2", "meta_title": "Firenze, cos'\u00e8 \"La Ferita\": l'opera che squarcia Palazzo Strozzi", "url": "https://initalia.virgilio.it/jr-ferita-palazzo-strozzi-firenze-46483", "text": "Palazzo Strozzi cambia volto, da oggi, attraverso l'intervento di Jr, artista contemporaneo tra i pi\u00f9 celebri al mondo, chiamato a reinterpretare la facciata di un simbolo del Rinascimento a Firenze con una nuova opera site specific intitolata \u00abLa Ferita\u00bb, che propone una riflessione sull'accessibilit\u00e0 ai luoghi della cultura nell'epoca del Covid-19. L'installazione dell'artista francese si inserisce all'interno di Palazzo Strozzi Future Art, nuovo programma della Fondazione Palazzo Strozzi nato dalla collaborazione con Andy Bianchedi in memoria di Hillary Merkus Recordati. L'iniziativa si pone l'obiettivo di creare una piattaforma per l'arte del presente, ponendo la promozione della creativit\u00e0, il coinvolgimento del pubblico e il sostegno alle nuove generazioni come valori di riferimento per un rilancio del sistema culturale attraverso diverse iniziative che vedranno il coinvolgimento di artisti contemporanei italiani e internazionali a Palazzo Strozzi.\n\nAlta 28 metri e larga 33, la monumentale installazione di JR propone una sorta di squarcio visivo sulla facciata di Palazzo Strozzi, che si apre alla visione di un interno reale e immaginato allo stesso tempo. L'opera, realizzata con un collage fotografico in bianco e nero tipico dello stile dell'artista, \u00e8 costruita come una anamorfosi, un gioco illusionistico in cui, osservando da un preciso punto di vista, si schiudono davanti agli occhi, proprio come all'interno di una ferita, diversi ambienti di Palazzo Strozzi: il colonnato del cortile, un'immaginaria sala espositiva e una biblioteca. Inserendo opere iconiche del patrimonio artistico fiorentino e citando direttamente un luogo reale come la biblioteca dell'Istituto Nazionale di Studi sul Rinascimento, Jr propone una diretta e suggestiva riflessione sull'accessibilit\u00e0 non solo a Palazzo Strozzi ma a tutti i luoghi della cultura nell'epoca del Covid-19. Palazzo Strozzi diviene cos\u00ec il palcoscenico spettacolare per una ferita, simbolica ma dolorosa, che accumuna tutte le istitutioni culturali italiane e non solo: musei, biblioteche, cinema e teatri, costretti a limitare o a non poter far accedere il pubblico ai propri spazi. Le opere di Jr uniscono fotografia e street art creando monumentali interventi di arte pubblica nelle citta\u0300 di tutto il mondo, dalle favelas di Rio de Janeiro alla grande piazza della Piramide del Louvre, da Ellis Island a New York alla prigione di massima sicurezza di Tehachapi in California.\n\nA Palazzo Strozzi l'intervento di Jr si caratterizza per un'ulteriore sperimentazione nella contaminazione con la storia dell'arte, con riferimenti che spaziano dal Rinascimento all'epoca moderna, come e soprattutto al rovinismo, tendenza diffusa soprattutto nel Settecento in cui le rovine di antichi edifici vengono presentate come testimonianze di un passato glorioso in una drammatica riflessione sul destino dell'Uomo. Guardare dentro Palazzo Strozzi appare inoltre come un atto quasi voyeristico per scoprire ci\u00f2 che non pu\u00f2 essere visto: la rappresentazione di una realt\u00e0 che va oltre quanto abitualmente sotto gli occhi di tutti. La facciata si trasforma dunque in un inedito trompe l'\u0153il, un riferimento alle prospettive architettoniche, le rappresentazioni pittoriche illusive che dal Cinquecento, applicando sulle pareti gli studi prospettici, hanno consentito la figurazione di una profondit\u00e0 che oltrepassa la struttura muraria. Parallelamente all'installazione, Palazzo Strozzi propone anche un ricco programma di appuntamenti online rivolti a tutto il pubblico, con speciali appuntamenti per famiglie, scuole e adulti che permetteranno di conoscere meglio il lavoro dell'artista francese e interagire con l'opera anche a distanza attraverso spazi di riflessione e attivit\u00e0 creative.\n\n\u00abSono felice di annunciare il nuovo programma Palazzo Strozzi Future Art - sottolinea Arturo Galansino, direttore Generale della Fondazione Palazzo Strozzi - una iniziativa della Fondazione Palazzo Strozzi che, grazie al sostegno di Andy Bianchedi, permetter\u00e0 lo sviluppo di importanti progetti con artisti contemporanei italiani e internazionali. Palazzo Strozzi si distingue per la volont\u00e0 di creare un dialogo tra antico e contemporaneo attraverso il coinvolgimento di artisti che sanno interpretare il presente. La nuova opera di Jr rappresenta un segnale forte di riflessione sulle difficili condizioni di accesso alla cultura nell'epoca del Covid-19 ma allo stesso tempo un'occasione per un nuovo coinvolgimento del pubblico all'insegna di valori come libert\u00e0, immaginazione creativa e partecipazione. Nell'attuale difficolt\u00e0 di offrire occasioni di fruizione dell'arte in spazi tradizionali, la scelta di creare un'opera visibile a chiunque sulla facciata di Palazzo Strozzi diviene un invito a ritrovare un rapporto diretto con l'arte e una sollecitazione per nuove forme di condivisione e partecipazione\u00bb. \u00abSono orgoglioso di supportare il progetto Palazzo Strozzi Future Art che prende il suo avvio con la straordinaria installazione di un artista creativo come Jr - dichiara Andy Bianchedi - Mia madre Hillary Merkus Recordati amava l'arte e adorava Firenze; questa installazione vuole quindi essere solo l'inizio di una collaborazione di qualit\u00e0 con la Fondazione Palazzo Strozzi per progetti e iniziative sempre pi\u00f9 importanti\u00bb."}