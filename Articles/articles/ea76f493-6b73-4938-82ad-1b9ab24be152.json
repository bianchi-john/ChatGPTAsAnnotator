{"id": "ea76f493-6b73-4938-82ad-1b9ab24be152", "meta_dataset": "", "meta_language": "Italian", "meta_label": "Group 2", "meta_title": "Clint Eastwood, il regista pi\u00f9 odiato dalle \u201cfighette\u201d di Hollywood", "url": "https://www.ilprimatonazionale.it/cultura/clint-eastwood-regista-piu-odiato-fighette-hollywood-158341/", "text": "Oggi Clint Eastwood compie 90 anni. Un traguardo importante per il regista pi\u00f9 odiato di Hollywood. A questo appuntamento Clint si presenta in buona forma, dopo aver licenziato la sua ultima fatica, Richard Jewell. Questa pellicola, basata su una storia vera, \u00e8 una piccola ode al forgotten man, a quella categoria di \u00abpiccoli bianchi\u00bb che sono stati sacrificati dalle \u00e9lite sull\u2019altare della globalizzazione. \u00c8 quell\u2019esercito di white trash, \u00abspazzatura bianca\u00bb, che hanno trovato in Trump il loro portavoce e il loro rappresentante in un mondo liberal che li disprezza e li avvilisce.\n\nDa Nixon a Trump: Clint Eastwood il repubblicano\n\nDel resto, Clint Eastwood non ha mai nascosto le sue simpatie repubblicane, e questo gi\u00e0 a partire dal 1968, quando Richard Nixon ottenne l\u2019accesso alla Casa Bianca. Ma Clint \u00e8 rimasto repubblicano anche quando a capo del Gop \u00e8 arrivato uno come Donald Trump. Alla vigilia delle elezioni presidenziali del 2016, infatti, il regista si schier\u00f2 apertamente dalla sua parte, giustificando cos\u00ec la decisione: \u00abIn segreto siamo tutti stanchi della correttezza politica. Oggi siamo nel pieno della generazione di leccaculo e di timorose fighette: questo non si pu\u00f2 dire, questo non si pu\u00f2 fare, tutto \u00e8 proibito. Altrimenti piovono accuse di razzismo\u00bb. In questo modo il \u00abtexano dagli occhi di ghiaccio\u00bb ha tenuto fede a quella tradizione di divi hollywoodiani che, come John Wayne e Charlton Heston, hanno tentato di raccontare l\u2019altra faccia dell\u2019America: quella che non vive negli attici newyorchesi o nelle gated community californiane, ma sputa sangue nelle periferie abbandonate e dilaniate da acutissimi scontri razziali.\n\nUn animo d\u2019acciaio e una carriera insuperabile\n\nAl tema dell\u2019America multirazziale \u2013 e multirazzista \u2013 Clint Eastwood ha infatti dedicato uno dei suoi film pi\u00f9 riusciti da regista. Stiamo parlando di Gran Torino (2008), un piccolo gioiello in cui Clint ha affrontato un tema spinosissimo senza rinunciare alla complessit\u00e0, senza scadere in moralismi o giudizi tagliati con l\u2019accetta. Ne ha fatta di strada Clint, da quando fu fatto entrare nel gotha di Hollywood da Sergio Leone. E la sua \u00e8 una carriera disseminata di successi forse immortali: dagli spaghetti western all\u2019ispettore Callaghan (\u00abHarry la carogna\u00bb), dal sergente di ferro Gunny Highway al capolavoro assoluto degli Spietati (1992). A nominarli tutti, non basterebbe un volume intero. E cos\u00ec Clint ci ha regalato un cinema fatto di nervi tesi, pochi fronzoli e tanto testosterone. Un animo d\u2019acciaio, quello del texano dagli occhi di ghiaccio. Lo stesso che pochi mesi fa, quando gli studi di Hollywood venivano evacuati per un incendio, lo ha fatto rimanere piazzato l\u00ec, impassibile, a lavorare alla sua nuova pellicola. A quasi 90 anni suonati, mentre le altre \u00abfighette\u00bb se la davano a gambe. \u00abSto bene. C\u2019\u00e8 un lavoro da finire\u00bb, comment\u00f2 con imperturbabile nonchalance. E allora tanti auguri, Clint, ultimo veterano con la schiena dritta in una Hollywood ormai schiava delle sue censure e delle sue utopie svirilizzanti."}