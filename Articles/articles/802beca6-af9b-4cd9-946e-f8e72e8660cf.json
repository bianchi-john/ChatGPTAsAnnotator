{"id": "802beca6-af9b-4cd9-946e-f8e72e8660cf", "meta_title": "In Gran Bretagna liberi tutti. In Italia ancora terrorismo", "url": "https://www.laverita.info/in-gran-bretagna-liberi-tutti-in-italia-ancora-terrorismo-2653680541.html", "text": "La variante delta si diffonde ma non crea problemi in ospedale: va trattata come un normale virus stagionale. Invece da noi \u00e8 psicosi, che investe in primo luogo la scuola. Anche perch\u00e9 su spazi e trasporti si \u00e8 fatto poco. Delta o non delta, noi arriveremo a Londra. Boris Johnson libera gli inglesi dal 19 luglio: niente pi\u00f9 mascherine, nemmeno al chiuso e addio persino al dogma del distanziamento sociale. \u00c8 un pazzo lui, o siamo degli psicoterroristi noi? Da settimane, sui giornali e i tg, campeggiano titoli sulla variante indiana che \u00abpreoccupa\u00bb, \u00abdiverr\u00e0 prevalente\u00bb, o, come ammoniva ieri su Repubblica il fisico Roberto Battiston, ha interrotto il trend in calo dei contagi. Ma mentre da noi Vincenzo De Luca si prepara a imporre i Dpi ai campani per tutta l'estate; mentre Franco Locatelli punta il dito contro la finale dell'Europeo a Wembley, lo stadio degli appestati; il premier britannico, che pure, per prudenza, aveva rinviato di un mese la riapertura totale, mantiene l'ultima promessa stipulata con il suo popolo. In Italia, la sinistra pandemica ha invece adottato la forma evoluta - la variante, diremmo - della vecchia strategia della tensione: siamo alla \u00abstrategia dell'apprensione\u00bb, all'emergenza permanente fondata sulla paura. Sar\u00e0 che qualcuno, memore del 2020, cerca di mettere le mani avanti, in vista del ritorno a scuola: su autobus, metro e aule siamo di nuovo a carissimo amico. Occorre un diversivo: la vaccinazione obbligatoria. \u00abAvete la mascherina, ma si vede che siete contenti\u00bb, pontifica il ministro, Patrizio Bianchi, con gli studenti dell'istituto Natta di Bergamo. Parla delle \u00abcentinaia di milioni di euro per aumentare la sicurezza\u00bb, con \u00abdispositivi d'areazione, ventilazione meccanica e sanificazione\u00bb. Ma ammette le \u00abtroppe incertezze che circondano la ripresa della didattica a settembre. Limitarsi a dire che l'avvio dell'anno scolastico sar\u00e0 con mascherine e distanziamento\u00bb, come ha proposto il Cts, \u00abnon \u00e8 sufficiente\u00bb. Bisogna fare passi avanti sul \u00abtracciamento\u00bb e su \u00abuno dei nodi pi\u00f9 delicati in assoluto, quello dei trasporti\u00bb. Chi ci avrebbe mai pensato... Ma si deve anche \u00abnecessariamente completare la vaccinazione del personale della scuola\u00bb. Ecco. Ben pi\u00f9 esplicito \u00e8 il suo ex consulente, Agostino Miozzo, sentito dalla Stampa: \u00abNon facciamoci illusioni, sar\u00e0 un altro anno da vivere in emergenza, la scuola apre domani e miracoli non se ne fanno\u00bb. Miracoli no, per\u00f2 iniezioni s\u00ec: \u00abAbbiamo pi\u00f9 di 2 milioni e mezzo di over 60 ancora in attesa di vaccinazione [\u2026]. E mi chiedo: quanti di questi sono operatori scolastici? Sappiamo che circa il 15% del personale scolastico, oltre 200.000 persone, non ha ricevuto nemmeno una dose. I pi\u00f9 anziani di loro rischiano conseguenze serie in caso di focolai a scuola\u00bb. Quindi? Serve \u00abuna forte moral suasion verso i reticenti\u00bb, per andare, invero, \u00abverso l'obbligo di vaccinazione per chi sta a contatto con gli studenti\u00bb. E poi, \u00abda qui a fine anno si potr\u00e0 iniziare a ragionare\u00bb altres\u00ec sull'obbligo per gli scolari. Il solito De Luca ci mette il carico da novanta: \u00abPrepareremo entro questa settimana un piano di vaccinazione straordinaria per la popolazione studentesca\u00bb, se no \u00able scuole non possono aprire\u00bb. \u00c8 la \u00abdecisione politica\u00bb auspicata dall'igienista Fabrizio Pregliasco. Peccato che, sul piano scientifico, la Germania stia frenando sui sieri ai minori: \u00abTroppi pochi dati\u00bb per raccomandarli dai 12 anni in su, spiega la Commissione permanente per le vaccinazioni (Stiko). Alla fine il ricatto qui sar\u00e0: o vaccino, o Dad. Anzi, a sentire Antonello Giannelli, numero uno dell'Associazione nazionale presidi, ci ritroveremo con vaccino e Dad: \u00abSe resta il distanziamento le scuole non potranno fare a meno di ricorrere\u00bb alle lezioni online. Alla faccia dei fantastiliardi investiti da Bianchi. Nello Stivale, \u00e8 sempre l\u00e0 che si va a parare: alla coercizione. E poi scatta la \u00abcaccia\u00bb, come la chiamano i media, al minorenne o all'ultrasessantenne da inoculare. CORONAVIRUS ITALIA INGHILTERRA Fatichiamo a ragionare nei termini di Singapore e dell'Inghilterra: il Sars-Cov-2 non sparir\u00e0, e nondimeno, diventando endemico, dovrebbe perdere aggressivit\u00e0. La gente \u00e8 libera di scegliere se esporsi al rischio (basso) rappresentato dai vaccini disponibili, o a quello (pi\u00f9 elevato per quasi tutte le fasce d'et\u00e0) di essere infettata. Soprattutto, per\u00f2, se si tratta di coesistere con la malattia, il punto non sar\u00e0 contare i casi, bens\u00ec impedire il sovraffollamento degli ospedali. E le esperienze straniere dovrebbero incoraggiarci. La Gran Bretagna mostra che, nonostante una circolazione sostenuta del virus e l'allentamento dei divieti, i nosocomi sono sgombri e le vittime sono pochissime. Nella nazione che, peraltro, ha puntato sulla vaccinazione con dose singola; e ormai siamo certi che, con la doppia dose, la protezione \u00e8 maggiore. Ieri, in Italia ci sono stati 480 infetti, contro i 389 di luned\u00ec scorso: il Sars-Cov-2 sta rialzando un po' la testa. Ma il tasso di positivit\u00e0 \u00e8 stabile allo 0,6%. E i morti, 31, rispetto ai 12 di domenica, risentono di recuperi nei conteggi risalenti addirittura a mesi fa. Nessuna controtendenza su terapie intensive (-6, con due soli nuovi ingressi) e ricoveri ordinari (-27). Tutto in linea con i pi\u00f9 recenti dati di Israele. Dai quali apprendiamo, s\u00ec, che sulle infezioni da variante delta, l'efficacia del rimedio Pfizer cala dal 94% al 64%. Tuttavia, essa si attesta al 98,2%, quando si parla di ricoveri. In sostanza: si diventa positivi, ci si becca il raffreddore o la febbre, ma non si finisce intubati. E allora? Perch\u00e9 non siamo disposti ad accettare che i casi aumentino, se ci\u00f2 non provocher\u00e0 un allarme sanitario? Se la gente star\u00e0 a casa a starnutire e non nei reparti Covid a morire? Se lo stesso Miozzo ammette che a settembre \u00abnon andr\u00e0 come l'anno scorso, non avremo picchi di ricoveri in terapia intensiva o centinaia di morti al giorno\u00bb? Per giustificare le chiusure agli occhi dei giovani, li si esortava: \u00abProteggete i nonni\u00bb. Bene. I nonni, ora, sono protetti. Quelli che il farmaco anti Covid lo rifiutano, avranno le loro ragioni. Saranno sufficientemente adulti e (non) vaccinati per assumersi le proprie responsabilit\u00e0. O per dolersene troppo tardi, come raccontano, un pelino gongolanti, i novelli sacerdoti della teocrazia medica. Tipo Massimo Antonelli, del Gemelli di Roma: \u00abCi capita abbastanza spesso di curare persone che avrebbero avuto diritto al vaccino, ma hanno scelto di non farlo, e che dopo la malattia inevitabilmente si ricredono\u00bb. \u00abPenitenziagite\u00bb, ammoniva, nel Trecento, fra Dolcino da Novara. Quando ancora non esisteva la variante delta."}