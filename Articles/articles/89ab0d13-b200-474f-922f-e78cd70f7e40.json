{"id": "89ab0d13-b200-474f-922f-e78cd70f7e40", "meta_title": "Il ddl Zan serve per contrastare l\u2019omotransfobia? Ecco la verit\u00e0 sui report dell\u2019Il ddl Zan serve per contrastare l\u2019omotransfobia? Ecco la verit\u00e0 sui report dell\u2019Arcigay", "url": "https://www.ilprimatonazionale.it/cronaca/verita-report-arcigay-omotransfobia-200156/", "text": "Roma, 7 lug \u2013 Secondo i sostenitori del Ddl Zan, il disegno di legge va approvato immediatamente perch\u00e9 la comunit\u00e0 Lgbt \u00e8 vittima di aggressioni ogni giorno. Per verificarlo, abbiamo analizzato i report dell\u2019Arcigay che elencano le aggressioni subite da gay, lesbiche e trans. Prima di analizzarli dettagliatamente, \u00e8 necessario ricordare che l\u2019Arcigay non sopravvive grazie ai fondi ricavati dalle quote associative (nel 2020, 8.090 euro, l\u20191,8% dei ricavi totali), ma attraverso i finanziamenti pubblici (nel 2020, 228.467 euro dal ministero del Lavoro e delle Politiche sociali e 52.000 euro dalla presidenza del Consiglio dei ministri) e le erogazioni private (per diversi anni, \u00e8 stata finanziata dalla Open Society Foundations di George Soros).\n\nIl report dell\u2019Arcigay del 2020\nNel 2020, sono stati denunciate dall\u2019Arcigay 137 aggressioni nei confronti della comunit\u00e0 Lgbt. Di queste, 48 riguardano violenze, adescamento, ricatto, rapine e omicidio, 34 discriminazioni, minacce e insulti, 8 intolleranza in famiglia, 3 intolleranza al lavoro, 13 messaggi politici dal contenuto omofobo, 17 scritte omofobe, 12 casi di omofobia sui social network, e 2 esternazioni omofobe divulgati da cantanti.\n\nSu 48 reali violenze, 10 sono state commesse da stranieri, ovvero il 21 per cento. Gli stranieri in Italia rappresentano l\u20198,8 per cento della popolazione residente. Un caso di adescamento e ricatto, che ha visto come vittima un uomo di 80 anni, riguarda un ventenne cittadino italiano, ma di origini marocchine. A Udine, sono stati invece due pakistani, di cui uno richiedente asilo, ad aggredire e rapinare un travestito. Un ragazzo gay, che passeggiava mano nella mano con il compagno, \u00e8 stato ferito a colpi di bottiglia da una banda di nordafricani a Milano, nella centralissima zona di Porta Ticinese, mentre una ragazza nigeriana \u00e8 stata aggredita da un connazionale perch\u00e9 aveva rifiutato le sue avances. L\u2019uomo le ha anche urlato \u201cSei lesbica, ti uccider\u00f2\u201d, ricordandole che \u201cnel nostro Paese queste cose non sono ammesse\u201d.\n\nDelle 48 violenze pubblicate dall\u2019Arcigay, 4 sono fake news, mentre 7 sono state riportate con diverse imprecisioni. Tra le bufale pi\u00f9 conosciute, troviamo quella l\u2019aggressione denunciata dall\u2019influencer Marco Ferrero, meglio noto come Iconize. Poco dopo, sar\u00e0 lui stesso a confessare di essersi provocato i lividi da solo con una confezione di surgelati. Arcigay ha anche pubblicato, come se fosse avvenuto in Italia, il caso della ventenne inglese Charlie Graham, malmenata nella citt\u00e0 di Sunderland. L\u2019unico omicidio riportato dall\u2019Arcigay, \u00e8 quello Elisa Pomarelli, morta per mano di Massimo Sebastiani. Come poi evidenziato nelle indagini, il movente non aveva nulla a che fare con l\u2019omofobia. Sebastiani ha ucciso perch\u00e9 era ossessionato dalla vittima, che frequentava come amica da tre anni e di cui sapeva l\u2019orientamento sessuale. La Pomarelli non \u00e8 stata uccisa perch\u00e9 lesbica.\n\nPer quanto riguarda le imprecisioni, l\u2019Arcigay ha definito \u201comofobia interiorizzata\u201d l\u2019accoltellamento commesso da un diciassettenne gay ai danni del suo partner, perch\u00e9 quest\u2019ultimo si rifiutava di cancellare delle foto scattate durante i rapporti intimi. Non sarebbe stata l\u2019omofobia, invece, a far scattare una rissa a Barletta tra due colleghi, di cui uno omosessuale, ma semplici divergenze lavorative. Tra le \u201caggressioni\u201d, l\u2019Arcigay ha inserito anche un diverbio al ristorante finito con insulti omofobi e un caso di abusi sessuali avvenuto nel 2011.\n\nDelle 8 intolleranze in famiglia, 4 riguardano famiglie straniere, per la precisione due tunisine, una egiziana e una bulgara. Quest\u2019ultima, dopo aver scoperto che il figlio era gay, lo hanno rapito e riportato nel Paese di origine. A Padova, invece, si era scatenata la faida tra due famiglie tunisine che avevano scoperto la relazione tra due ragazzi trentenni, finita poi con l\u2019accoltellamento di uno dei due. Il ventenne egiziano Mohammed, che voleva diventare Lara, \u00e8 stato disconosciuto dalla famiglia, dopo non aver accettato di tornare in Egitto per \u201cguarire\u201d, mentre Aisha \u00e8 stata abbandonato dalla famiglia perch\u00e9 lesbica, nonostante fosse malata e sottoposta alla chemioterapia.\n\nNel report, viene riportato il caso del lancio di uova contro l\u2019auto di Giulia Bodo, presidente dell\u2019Arcigay di Vercelli, senza per\u00f2 motivare cosa era successo in precedenza. In occasione del Capodanno 2019, la Bodo aveva augurato su Facebook \u201cBuonanno\u201d a tutti i leghisti, allegando una fotografia del deputato Gianluca Buonanno scomparso tragicamente nel 2016.\n\nNel report delle aggressioni del 2020, l\u2019Arcigay ha inserito pure Cristina D\u2019Avena. La sua colpa \u00e8 una frase pronunciata durante un concerto: \u201cLuxuria \u00e8 invidiosa di Lady Oscar perch\u00e9 ha la spada pi\u00f9 lunga della sua\u201d.\n\nIl report del 2021\nSono 119 aggressioni denunciate nel rapporto 2021 dell\u2019Arcigay, 4 sono state riportate due volte e una era gi\u00e0 stata pubblicata nel report 2020. Di queste, 27 riguardano violenze, 59 discriminazioni, minacce e insulti, 7 intolleranza in famiglia, 2 intolleranza al lavoro, 6 messaggi politici dal contenuto omofobo, 4 scritte omofobe e 14 casi di omofobia sui social network.\n\nDelle 27 violenze, 5 sono state commesse da stranieri, il 19 per cento. La coppia gay bolognese, assalita a Vernazza, in Liguria, ha testimoniata che la baby gang era formata da ragazzini di nazionalit\u00e0 diverse. Dopo qualche giorno, \u00e8 stato arrestato un moldavo di 19 anni. A Cattolica, un senegalese voleva estorcere 1.600 euro ad un trentenne pesarese, dopo un rapporto sessuale. A Roma, quartiere Casilino, un uomo di 31 anni \u00e8 stato aggredito e derubato da una banda di giovani, tra di loro anche ragazzi di colore. Ad Ancona, una baby gang, con diversi ragazzi rom, ha terrorizzato e rapinato almeno otto ragazzi, due addirittura affetti da una minorazione psichica. A Torino, una banda, probabilmente di stranieri, ha picchiato un ragazzo cileno, dopo averlo definito \u201cmaricon\u201d.\n\nSu 27 violenze denunciate dall\u2019Arcigay, 3 sono fake news. Il caso pi\u00f9 clamoroso \u00e8 quello di Padova: una coppia gay aveva pubblicato un video, diventato subito virale, dove raccontava di essere stati picchiati perch\u00e9 gay. Le telecamere di videosorveglianza e le testimonianze avevano per\u00f2 svelato una realt\u00e0 diversa: quella successa era una comune rissa, senza alcun intento omofobo. A Trieste, l\u2019attivista LGBT Antonio Parisi aveva raccontato di essere stato aggredito da un gruppo di ragazzi. Le indagini delle Forze dell\u2019ordine hanno poi accertato che era da escludere la connotazione omofoba dell\u2019aggressione. Infatti, il fattore scatenante del pestaggio sarebbe stato l\u2019eccesso di bevande alcoliche consumate dagli aggressori nel corso del pomeriggio. Una transgender aveva dichiarato sui social network di essere stata malmenata da un gruppo di giovani a Torre del Greco. La stessa non si era fatta refertare i segni della violenza subita e non aveva denunciato l\u2019accaduto. Convocata dalle Forze dell\u2019ordine, aveva riferito che era stata soltanto una \u201cbravata\u201d. La ventiseienne trans, quattro anni prima, era stata arrestata per furto, ricettazione e resistenza a pubblico ufficiale. Il tribunale del riesame le aveva per\u00f2 concesso gli arresti domiciliari. La transgender era poi evasa qualche giorno dopo facendosi notare dai carabinieri per essere arrestata per evasione e venire ricondotta nel carcere di Poggioreale perch\u00e9 si sentiva sola.\n\nDelle 59 denunce dell\u2019Arcigay su discriminazioni, insulti e minacce, 3 sono fake news e 12 sono state riportate con imprecisioni. L\u2019associazione ha riportato il caso di un gruppo di turisti, accompagnati da una guida, che sarebbero stati insultati in un ristorante di Marzamemi perch\u00e9 omosessuali. Il proprietario del locale riporter\u00e0 poi un\u2019altra versione della storia: \u201cLa guida che accompagnava quel gruppo mi aveva suggerito di offrire la cena che i tre non avevano gradito, per evitare recensioni negative sul web. Mi sono rifiutato, il cibo era di qualit\u00e0. Ho invitato a pagare e togliere il disturbo\u201d. La vicenda ricorda quella successa a Fasano. Una coppia gay in viaggio di nozze, dopo l\u2019unione celebrata da Alessandro Zan, aveva sostenuto che lo chef del resort Canne Bianche aveva disegnato, con la salsa, la forma di un pene su un loro piatto. Non si \u00e8 fatta attendere la replica del resort: \u201cIl caso raccontato \u00e8 completamente falso. Nessuna foto di quanto affermato \u00e8 stata fornita dai nostri due ospiti in questione, mentre hanno impiegato pochi minuti per farci giungere una richiesta di soggiorno gratuito. Dopo la nostra risposta, che declinava la loro richiesta di risarcimento, hanno puntato all\u2019attenzione mediatica. Dopo aver capito di aver sollevato accuse molto forti nei nostri confronti senza ragione diversa da quella di conseguire un soggiorno gratis, poi hanno aggiornato la recensione adducendo delle scuse da noi mai formulate\u201d. L\u2019Arcigay ha riportato come \u201caggressione\u201d anche il post di Fabio Barsanti, consigliere comunale di Lucca, su Laurel Hubbard, quarantatreenne atleta transgender neozelandese, qualificatasi per le Olimpiadi. Barsanti aveva fatto solo notare che la competizione sportiva tra donne e transgender, nate uomo e con una muscolatura maschile, \u00e8 sleale."}