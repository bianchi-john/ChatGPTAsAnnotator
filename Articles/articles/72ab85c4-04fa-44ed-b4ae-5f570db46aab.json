{"id": "72ab85c4-04fa-44ed-b4ae-5f570db46aab", "meta_title": "Papa Francesco operato per \"stenosi diverticolare sintomatica del colon\": \"Il vero rischio \u00e8 l'anestesia\"", "url": "https://www.liberoquotidiano.it/news/personaggi/27845228/papa-francesco-operato-stenosi-diverticolare-sintomatica-colo-vero-rischio-anestesia.html", "text": "Un'operazione andata a buon fine quella a cui si \u00e8 sottoposto Papa Francesco. Il capo della Santa Sede \u00e8 ricoverato al Policlinico Gemelli di Roma in seguito a \"una stenosi diverticolare sintomatica del colon\", che lo ha costretto a un intervento chirurgico. Nulla di grave. \"I diverticoli del colon sono delle estroflessioni dell'intestino che, nella maggior parte dei casi, possono passare inosservate senza provocare disturbi al paziente - ha spiegato al Corriere della Sera Renzo Schalling, dirigente medico di primo livello dell'Endoscopia dell'ospedale di Vimercate -. A volte, per\u00f2, possono procurare complicanze\". Una di queste \u00e8 l'infiammazione degli stessi diverticoli, che porta il colon a subire dei restringimenti, le cosiddette \"stenosi\". Da cui potrebbero verificarsi diversi disturbi come \"dolori addominali ricorrenti, alterazione della regolarit\u00e0 intestinale e, nei casi pi\u00f9 avanzati, ostruzione del lume (malattia diverticolare complicata)\".\n\nUn'operazione comunque che non deve far preoccupare. Anche la prognosi \u00e8 buona e si pu\u00f2 tornare a casa - a meno che non subentrino complicanze - anche dopo pochi giorni. Sar\u00e0 quasi sicuramente il caso di Bergoglio, che si \u00e8 gi\u00e0 ripreso dopo l'intervento subito. \"Certamente - ha comunque messo le mani avanti l'esperto - pi\u00f9 anziano \u00e8 il paziente, pi\u00f9 ci sono rischi legati all'anestesia, pi\u00f9 che all'intervento in s\u00e9, soprattutto se \u00e8 stata necessaria l'anestesia generale\".\n\nMa a cosa sia dovuta la malattia che ha colpito il Papa ancora non \u00e8 chiaro. In effetti secondo Schalling essa \u00e8 strettamente legata agli stili di vita. Si parla comunque di \"un'alimentazione poco ricca di fibre, fumo, alcol, obesit\u00e0\". Non pare per\u00f2 essere il caso di Bergoglio che potrebbe aver avuto invece una predisposizione."}