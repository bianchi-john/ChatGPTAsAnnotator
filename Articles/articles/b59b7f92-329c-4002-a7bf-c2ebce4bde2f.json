{"id": "b59b7f92-329c-4002-a7bf-c2ebce4bde2f", "meta_title": "Morta Raffaella Carr\u00e0, manifesti funebri all'Argentario, \"Era una di noi\"", "url": "https://www.lanazione.it/grosseto/cronaca/raffaella-carra-1.6561356", "text": "Monte Argentario (Grosseto), 6 luglio 2021 - Manifesti funebri per Raffaella Carr\u00e0 dopo la sua morte all'Argentario. Manifesti che sono stati affissi sia a Porto Santo Stefano che a Porto Ercole, i due centri che compongono il comune. E' grande il cordoglio della gente per la morte della soubrette, che all'Argentario ha vissuto a lungo d'estate e non solo, avendo l\u00ec una villa nell'incantevole costa di Cala Piccola. Una villa di fronte al mare che appartenne anche all'artista Gi\u00f2 Pomodoro. E non era raro vedere Raffaella Carr\u00e0 in giro, al bar o a fare la spesa. \"Era una di noi\", ha detto la gente. \n\nIl Comune ha omaggiato la Carr\u00e0 manifesti funebri in ricordo della \"regina della televisione italiana\" e si appresta a ricordare la Raffaella nazionale con \"una serie di iniziative permanenti per perpetuarne la memoria\".\n\nQuesto il testo del manifesto pubblico: \"L'Amministrazione comunale facendosi interprete dei sentimenti della popolazione partecipa con profonda commozione alla scomparsa di Raffaella Carr\u00e0, artista e donna di eccezionale valore che tanto amore ha dimostrato nei confronti dell' Argentario contribuendo in maniera notevole alla diffusione del suo nome e delle sue bellezze nel mondo\".\n\nIl sindaco Franco Borghini ha gi\u00e0 intanto preso contatto con Sergio Japino, ex compagno di Raffaella Carr\u00e0 e anche lui molto legato a Monte Argentario. E' presidente onorario del Rione Valle, che compone il Palio Marinaro di Monte Argentario, sempre molto seguito e che anche quest'anno non si celebrer\u00e0 a causa del covid. \n\n\"Vogliamo pensare a un'iniziativa permanente - spiega il sindaco all'Adnkronos - come ad esempio ad un premio\". In futuro si valuter\u00e0 anche la possibilit\u00e0 di dedicare una strada o una piazza alla diva. Il sindaco anticipa anche di aver manifestato ai familiari la disponibilit\u00e0 ad accogliere le ceneri della celebre showgirl nel cimitero di Porto Santo Stefano \"nel rispetto delle sue volont\u00e0 testamentarie\"."}