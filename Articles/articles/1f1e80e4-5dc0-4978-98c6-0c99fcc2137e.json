{"id": "1f1e80e4-5dc0-4978-98c6-0c99fcc2137e", "meta_title": "\"Ciao Davide, eri uno di noi\" Dolore e sconforto a Offida", "url": "https://www.ilrestodelcarlino.it/ascoli/cronaca/ciao-davide-eri-uno-di-noi-dolore-e-sconforto-a-offida-1.6426316", "text": "\"Ciao Davide\". Dolore e sconforto ad Offida per la scomparsa di Davide Marinucci, il giovane di 32 anni, morto a seguito di un grave incidente stradale, mentre tornava da Campotosto, nell'aquilano. Davide si \u00e8 spento dopo una giornata spensierata trascorsa con gli amici di cui restano quegli scatti che lo ritraggono felice. Una passione quella per la moto, che lo portava spesso in giro e che ieri si \u00e8 \n interrotta per sempre sulla strada del ritorno. Amici e parenti sono senza parole. Il ragazzo viaggiava in sella ad una Yamaha T-Max,all'altezza del passo delle Capannelle, quando per cause che sono in corso di accertamento da parte dei carabinieri di Campotosto ha perso il controllo della moto finendo contro una palina da neve. Un urto violentissimo che non gli ha dato scampo. Davide \u00e8 \n morto sul colpo. Subito gli amici, che lo seguivano in moto, hanno allertato i soccorsi, nel frattempo sul luogo si trovavano a transitare i carabinieri della stazione di Campotosto, che hanno cercato di aiutarlo, ma purtroppo non c'\u00e8 stato nulla da fare. I sanitari quando sono giunti sul posto non hanno potuto far altro che constatare il decesso. La notizia in poco tempo si \u00e8 diffusa nella cittadina di Offida suscitando profondo dolore, i genitori Carlo ed Enrica e la sorella Roberta sono conosciuti e stimati da tutti. Attoniti e increduli gli amici che in queste ore gli stanno postando messaggi sui social. \"Ciao gande Davide\", si legge nelle parole di chi ancora stenta a credere a quello che \u00e8 accaduto \"Davide eri uno di noi, un ragazzo buono. I tuoi occhi furbetti e ribelli li ricorder\u00f2 per sempre come ricorder\u00f2 sempre la tua immensa dolcezza che si nascondeva proprio dietro di loro. Ciao Davide\"."}