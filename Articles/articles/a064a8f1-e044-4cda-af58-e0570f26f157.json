{"id": "a064a8f1-e044-4cda-af58-e0570f26f157", "meta_title": "Visco: \"Vaccini e Pnrr possono far uscire l'Italia dal tunnel. Ma serve lo sforzo di tutti\"", "url": "https://www.lastampa.it/economia/2021/05/31/news/visco-vaccini-e-pnrr-posso-far-uscire-l-italia-dal-tunnel-ma-serve-lo-sforzo-di-tutti-1.40335657", "text": "L\u2019economia italiana pu\u00f2 finalmente tentare il rimbalzo post pandemia. E servir\u00e0 uno sforzo senza precedenti per evitare di sprecare le occasioni che si stanno presentando, come il Piano nazionale di ripresa e resilienza (Pnrr). A dirlo \u00e8 il governatore della Banca d\u2019Italia, Ignazio Visco, durante le consuete Considerazioni finali annuali. Lo scenario \u00e8 ancora incerto ma, con le campagne vaccinali a pieno regime, si potr\u00e0 accelerare la ripartenza. E sar\u00e0 una \u201cformidabile sfida\u201d nella quale dovranno partecipare tutti gli agenti economici italiani, dalle famiglie alle imprese.\n\nCoesione e speranza. Senza per\u00f2 dimenticare che lo scenario \u00e8 ancora chiaroscurale. Certo, ha detto Visco, bisogna lodare gli \u201cenormi sforzi\u201d della comunit\u00e0 scientifica sulla creazione di vaccini anti-Covid. E proprio con il progredire delle vaccinazioni, un punto su cui il numero uno di Via Nazionale ha insistito in maniera netta, si potr\u00e0 tornare a una nuova normalit\u00e0. Senza dimenticare un aspetto cruciale nel medio-lungo termine. Ovvero quello legato \u201cal ritmo diseguale delle vaccinazioni tra le diverse aree del mondo: ne potrebbero derivare marcate divergenze nell\u2019andamento delle economie e bruschi movimenti dei capitali\u201d, ha affermato Visco.\n\nNel mentre, tuttavia, la risposta delle politiche economiche adottate dai governi deve essere coordinata e coerente, uno dei leit motiv del discorso di Visco. Pertanto, Visco ha sottolineato che sar\u00e0 cruciale mantenere gli stimoli monetari e fiscali fino a che sar\u00e0 necessario. E questo significa anche che dovr\u00e0 essere utilizzata tutta la potenza di fuoco del Pandemic emergency purchase programme (Pepp), il piano d\u2019acquisto di titoli pubblici e privati dell\u2019eurozona lanciato nel marzo 2020 e che ora ha un controvalore di 1.850 miliardi di euro. L\u2019obiettivo \u00e8 continuare a sostenere la ripresa che sar\u00e0, ancora per tutto il tempo che serve, senza ritrosie n\u00e9 rallentamenti.\n\n\n\nLa risposta dell\u2019eurozona \u00e8 stata forte e immediata, ma fare di pi\u00f9 \u00e8 possibile. Questa, parafrasando, \u00e8 l\u2019estrema sintesi di Visco, il quale ha stressato un punto molto preciso con un occhio di lungo periodo. Ovvero, l\u2019importanza dell\u2019accordo sul Next Generation EU, di cui la Recovery and resilience facility (Rrf), il cosiddetto Recovery fund, costituisce il nucleo centrale per gli investimenti fra 2021 e 2026. NextGenEU che, questo \u00e8 l\u2019auspicio del governatore della Banca d\u2019Italia, pu\u00f2 essere la base per il completamento dell\u2019Ue. \u201cCome gi\u00e0 accaduto in passato, la gravit\u00e0 della crisi ha fatto superare dubbi e inerzie. Anche se non risolvono il problema dell\u2019incompletezza dell\u2019Unione economica e monetaria, quanto pi\u00f9 saranno utilizzati con efficacia tanto pi\u00f9 i programmi varati nell\u2019ultimo anno potranno costituire un punto di riferimento per il disegno di meccanismi di natura permanente e dal funzionamento pi\u00f9 agile\u201d, ha detto Visco. Che non ha dimenticato gli ostacoli. \u201cSi tratta di un percorso costellato di difficolt\u00e0; i Paesi che pi\u00f9 beneficeranno delle risorse rese cos\u00ec disponibili, tra i quali in particolare l\u2019Italia, hanno una doppia responsabilit\u00e0: cogliere un\u2019occasione decisiva per avviare a soluzione i propri problemi strutturali e dimostrare con risultati concreti l\u2019importanza di una Unione pi\u00f9 forte e coesa\u201d, ha affermato. L\u2019obiettivo resta quello di avere una capacit\u00e0 di bilancio comune, unita a una stabile emissione di debito comunitario. Un progetto ambizioso, ma che potr\u00e0 diventare realt\u00e0 se si supereranno le divisioni fra Nord e Sud dell\u2019area euro.\u00c8 uno dei temi pi\u00f9 ostici. Questo perch\u00e9, come ricordato da Visco, l\u2019alto debito pubblico italiano \u00e8 un problema, considerato che il rapporto fra indebitamento e Prodotto interno lordo (Pil) \u00e8 intorno a quota 160 per cento. E pu\u00f2 esserlo anche negli anni a venire, qualora non si intervenga con un consolidamento di bilancio. \u201cNon \u00e8 pensabile un futuro costruito sulla base di sussidi e incentivi pubblici\u201d, ha rimarcato Visco. Il quale ha sottolineato che \u201c\u00e8 certo per\u00f2 che verr\u00e0 meno lo stimolo, in parte artificiale, che oggi proviene da politiche macroeconomiche straordinarie ed eccezionali. Cesseranno quindi il blocco dei licenziamenti, le garanzie dello Stato sui prestiti, le moratorie sui debiti. E andr\u00e0, gradualmente ma con continuit\u00e0, ridotto il fardello del debito pubblico sull\u2019economia\u201d. Parole in linea con quelle pronunciate dal vicepresidente della Banca centrale europea (Bce), Luis de Guindos, pochi giorni fa. Una volta agganciata la ripresa nel modo pi\u00f9 omogeneo possibile, si dovranno preparare \u201cdei piani credibili di consolidamento fiscale\u201d, ha spiegato de Guindos. Proprio per evitare che la prossima crisi diventi ancora meno sostenibile per i Paesi peggio posizionati sotto il profilo della finanza pubblica, come Francia e Italia.L\u2019evidenza \u00e8 che il sistema bancario ha retto meglio che durante la Crisi finanziaria globale del 2007/2008, sia a livello patrimoniale sia sul piano finanziario. Non bisogna dimenticarsi per\u00f2 di un elemento fondamentale, i sostegni erogati. Circa 170 miliardi di euro in prestiti garantiti e circa 250 miliardi in moratorie. Due iniziative che hanno inciso sulla crescita dei crediti deteriorati, il cui incremento \u00e8 stato rallentato dalle misure adottate dalle banche italiane. Pertanto, la soglia di attenzione della Banca d\u2019Italia \u00e8 massima. E il governatore invita gli istituti di credito a usare un monitoraggio serrato sui crediti dubbi, per evitare shock futuri. Ma non solo. A questa azione devono corrispondere nuovi accantonamenti, con il fine ultimo di non vanificare l\u2019occasione data dal Pnrr. Anche per questo, Visco chiede alle banche italiane di favorire il cambiamento dei modelli di business, alla luce della trasformazione tecnologica accelerata dalla pandemia, e di promuovere quanto prima operazioni di fusione e acquisizione, con l\u2019intento di un rafforzamento a livello sistemico. Un atteggiamento in pieno coordinamento con le raccomandazioni della Bce degli ultimi anni.Dal discorso di Visco emerge poi un ulteriore punto. L\u2019Italia \u00e8 stata investita dalla pandemia di Sars-Cov-2 in pieno e il costo \u00e8 stato altissimo, tanto a livello economico quanto a livello sociale. E l\u2019opportunit\u00e0 che ha di fronte il Paese \u00e8 senza precedenti. I circa 250 miliardi di euro (frutto del mix tra fondi Ue e risorse proprie) che saranno investiti da qui al 2026 dovranno essere la base per costruire il futuro delle nuove generazioni. Ecco perch\u00e9 non si pu\u00f2 perdere questo treno, secondo il governatore di Banca d\u2019Italia. \u201cNextGenEU e Pnrr non sono due sigle dal vago significato. I loro contenuti, programmatici e sostanziali, sono decisivi. Per questo \u00e8 essenziale spendere bene le risorse straordinarie che il programma ci offre e tutte le altre che saranno disponibili per ridare all\u2019economia una prospettiva stabile di sviluppo\u201d, ha concluso. In altre parole, il futuro dell\u2019Italia passa da qui. E ogni rallentamento non farebbe altro che frenare la maggiore occasione di rilancio economico dal Secondo dopoguerra."}