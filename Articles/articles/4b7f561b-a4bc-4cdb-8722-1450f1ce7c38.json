{"id": "4b7f561b-a4bc-4cdb-8722-1450f1ce7c38", "meta_title": "La Fondazione far\u00e0 crescere i Giganti di Mont'e Prama", "url": "https://www.lanuovasardegna.it/opinioni/2021/05/22/news/la-fondazione-fara-crescere-i-giganti-di-mont-e-prama-1.40301792", "text": "Anche i guerrieri pi\u00f9 impassibili e solitari hanno bisogno di tornare a casa. Impietriti in un gesto di belligeranza, in un attimo eterno che li espone a mille congetture \u2013 come la foto del miliziano morente di Robert Capa, o quella dei soldati americani che issarono la bandiera a Iwo Jima \u2013 i Giganti di Mont\u2019e Prama hanno una grande certezza da offrire: la terra da cui sono riemersi. Questa terra \u00e8 Cabras.\n\nCabras negli anni ha visto la partenza di molti guerrieri da restaurare a Sassari o da schierare in esposizione a Cagliari: ora con il suo museo vuole essere la dimora definitiva del piccolo esercito scoperto quasi mezzo secolo fa nel Sinis.\n\nL\u2019intesa tra il Comune, la Regione e il ministero della Cultura sulla Fondazione \u00abdar\u00e0 centralit\u00e0 al territorio e agli enti locali\u00bb nella gestione del patrimonio archeologico di Mont\u2019e Prama, come ha detto il governatore Solinas. L\u2019accordo percorre la strada che il nostro giornale aveva suggerito da tempo: una soluzione ragionevole e condivisa, identitaria ma non campanilista, aperta alle migliori competenze archeologiche, storiche e scientifiche, che \u00e8 ovvio fioriscano pi\u00f9 facilmente in citt\u00e0 universitarie che in paesi di poche migliaia di abitanti. Perch\u00e9 c\u2019\u00e8 ancora tantissimo da sapere e da scoprire sui Giganti e sul loro mondo perduto, una potenziale attrazione per i turisti di tutto il pianeta. Lo scrittore inglese Edward Burman, grande conoscitore della Cina, non esitava a paragonare Mont\u2019e Prama a Xi\u2019an, dove nel 1974 (coincidenza singolare, proprio lo stesso anno del ritrovamento nel Sinis) fu scoperto l\u2019esercito di terracotta dell\u2019imperatore Qin Shi Huangdi.\n\nLa trattativa sulla Fondazione non \u00e8 stata facile, anche perch\u00e9 nel frattempo \u2013 con una combattivit\u00e0 degna dei Giganti \u2013 il Comune si era opposto al trasferimento a Cagliari, disposto dalla Soprintendenza, di due statue e di due modelli di nuraghe per il restauro. C\u2019era il timore di \u201ccagliaricentrismo\u201d nella gestione dei guerrieri di Mont\u2019e Prama (molti sono gi\u00e0 esposti al Museo Archeologico Nazionale). Lo stesso timore, in fondo, generato poche settimane fa dalla notizia che la Direzione regionale dei musei della Sardegna, con sede a Sassari, avr\u00e0 la stessa guida del Museo Archeologico di Cagliari. A dissipare ogni apprensione \u00e8 stato in questo caso il titolare del doppio incarico, Francesco Muscolino, in un\u2019intervista alla Nuova Sardegna: nessun accentramento, le due istituzioni resteranno ben separate.\n\nLe sorprese sono sempre in agguato \u2013 mancano ancora il testo definitivo e la firma \u2013 ma la Sardegna e Cabras, grazie all\u2019accordo ministero-Regione-Comune, sembrano ottenere tutte le garanzie richieste per la gestione dei Giganti di Mont\u2019e Prama.\n\nI punti chiave sono quattro: 1) la Fondazione avr\u00e0 sede a Cabras; 2) si occuper\u00e0 della valorizzazione di tutto il patrimonio archeologico rivelato dagli scavi nel Sinis; 3) avr\u00e0 al suo interno rappresentanti della Regione e del Comune; 4) sar\u00e0 guidata, ha sottolineato il presidente Solinas, da \u00abun sardo dotato di competenza e capacit\u00e0 all\u2019altezza del ruolo a cui sar\u00e0 chiamato\u00bb (con una concertazione che vedr\u00e0 la Regione e il ministero scegliere in una rosa di nomi proposta dalle amministrazioni locali).\n\nIl ministero della Cultura ha confermato alla Nuova di condividere \u00abobiettivi e strumenti\u00bb della Fondazione e di essere pronto alla firma. Un\u2019intesa a cui probabilmente ha contribuito la conoscenza non superficiale che il ministro Dario Franceschini ha della Sardegna, sia per ragioni familiari sia perch\u00e9 uno dei suoi principali collaboratori \u00e8 il maddalenino Gianluca Lioni.\n\nOltre all\u2019accordo sulla Fondazione, c\u2019\u00e8 anche la notizia che il ministero ha fatto partire le procedure per espropriare le aree in cui proseguiranno gli scavi, alla ricerca di altri Giganti e di ulteriori e decisive testimonianze sul mondo perduto di Mont\u2019e Prama.\n\nUna spettacolare \u201ctransizione archeologica\u201d che potrebbe dare ai Giganti la popolarit\u00e0 globale. Di sicuro eviter\u00e0 che l\u2019enigmatico contingente di guerrieri, arcieri e pugilatori si disperda per la Sardegna aspettando, come E.T., di \u00abtelefonare casa\u00bb: Cabras, prefisso 0783."}