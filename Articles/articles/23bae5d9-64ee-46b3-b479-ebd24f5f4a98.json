{"id": "23bae5d9-64ee-46b3-b479-ebd24f5f4a98", "meta_title": "Natalit\u00e0. Assegni generosi, congedi e servizi. Cos\u00ec in Europa si sostengono le famiglie", "url": "https://www.msn.com/it-it/notizie/other/assegni-generosi-congedi-e-servizi-cos%C3%AC-in-europa-si-sostengono-le-famiglie/ar-BB1gICtN", "text": "Da circa dieci anni il numero medio di figli per donna, il tasso di fecondit\u00e0, tende a calare in tutto il mondo. Salvo eccezioni, la crisi del 2008 ha inaugurato un periodo di incertezza globale i cui effetti, ancora da decifrare, hanno forti ricadute demografiche. In questo scenario, nel quale si inseriscono cambiamenti culturali e timori per la crisi climatica o quella sanitaria, si \u00e8 visto che alcuni Paesi, a fronte di consistenti investimenti in politiche nataliste, sono riusciti a far crescere i tassi di fecondit\u00e0.\n\nIn Europa, mentre si \u00e8 registrato un calo delle nascite persino nei Paesi nordici e i n Francia, anche a causa di recenti limitazioni all\u2019universalit\u00e0 dei sostegni, a distinguersi in positivo sono state la Germania e alcune nazioni dell\u2019Est, Polonia e Ungheria, oltre a Romania e Slovacchia (come spiega il presidente dell\u2019Istat, Giancarlo Blangiardo, nell'articolo per gli Stati Generali della Natalit\u00e0). Quali misure hanno messo in campo?\n\nIn Germania il punto forte, da anni, \u00e8 il Kindergeld, l\u2019assegno familiare: ammonta a 220 euro al mese per il primo figlio, senza distinzioni di reddito, 225 per il secondo, 250 per i successivi (e circa 160 euro in pi\u00f9 per le famiglie povere). Ai redditi superiori ai 60mila euro conviene rinunciare all\u2019assegno, perch\u00e9 le detrazioni fiscali permettono risparmi pi\u00f9 consistenti. \u00c8 inoltre possibile detrarre le spese per l\u2019assistenza dei figli fino a 4.000 euro.\n\nA questa base economica molto solida si \u00e8 aggiunto negli ultimi anni un forte potenziamento dei servizi per l\u2019infanzia e delle misure per la conciliazione vita-lavoro: l\u2019accesso a nidi e materne \u00e8 un diritto, l\u2019assegno parentale consente 14 mesi a casa al 65-100% dello stipendio (il limite di reddito c\u2019\u00e8, ma oltre i 500.000 euro). Berlino spende per famiglia e figli, il 3,3% del Pil, circa 100 miliardi l\u2019anno. In proporzione, \u00e8 come se l\u2019Italia ne spendesse 51, e non meno della met\u00e0. In Germania gli aiuti spettano a tutti i cittadini, anche agli stranieri residenti.\n\nLa Polonia ha introdotto dal 2016 un assegno universale per i figli, senza limiti di reddito, pari a 500 Zloty al mese (circa 100 euro a figlio in un Paese in cui lo stipendio medio \u00e8 di 600 euro). Erogazioni aggiuntive sono previste per gli studenti che iniziano l\u2019anno scolastico, per i nuovi nati, per pagare l\u2019asilo nido o per le famiglie in difficolt\u00e0 economica o con carenze educative. La \"Big Family Card\" \u00e8 invece un sistema di sconti e indennit\u00e0 aggiuntive per i nuclei con pi\u00f9 di tre figli, e si pu\u00f2 usare sia nelle istituzioni pubbliche che nelle aziende private. La Polonia ha portato la spesa per famiglia e figli al 4% del Pil. \u00c8 come se l\u2019Italia spendesse solo per quesa voce circa 70 miliardi.\n\nNei Paesi del blocco di Visegrad i sostegni sono generosi ed estesi, ma il messaggio anti-migratorio che spesso li accompagna ne limita l\u2019impatto umanitario e, in prospettiva, quello demografico. Le misure ungheresi sono vincolate alla nazionalit\u00e0 oltre che ai matrimoni. Ogni coppia di sposi pu\u00f2 beneficiare di un prestito di 30.000 euro, la cui restituzione si riduce fino ad azzerarsi alla nascita del terzo figlio, le coppie che hanno un quarto figlio non pagano pi\u00f9 tasse per il resto della vita, chi compra la prima casa ottiene mutui scontatissimi con rate sospese alla nascita dei figli, ogni bambino ha diritto al posto all\u2019asilo nido, i congedi parentali sono stati ampliati ed estesi anche ai nonni. Le famiglie numerose possono acquistare un\u2019auto da 7 posti con rimborso fino a 7.500 euro. La spesa per la famiglia in Ungheria \u00e8 salita al 4,8% del Pil: come se l\u2019Italia destinasse 80 miliardi.\n\nI Paesi che in Europa hanno investito per la famiglia e i figli durante la crisi hanno visto i tassi di fecondit\u00e0 risollevarsi. \u00c8 da verificare se questa tendenza durer\u00e0. Le ricette che funzionano, in ogni caso, non hanno il braccino corto."}