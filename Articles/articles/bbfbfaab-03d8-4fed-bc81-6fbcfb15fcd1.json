{"id": "bbfbfaab-03d8-4fed-bc81-6fbcfb15fcd1", "meta_title": "\u201cMarketing mix\u201d, marketing inclusivo, ci\u00f2 che il marketing dovrebbe gi\u00e0 essere", "url": "https://quotidianomolise.com/marketing-mix-marketing-inclusivo-cio-che-il-marketing-dovrebbe-gia-essere/", "text": "Inclusivo: agg. [dal lat. mediev. inclusivus]. \u2013 Che vale a includere, o meglio che include, che comprende in s\u00e9 qualche cosa. Questa \u00e8 la definizione di inclusivo del Vocabolario Treccani.\n\nMa cosa deve includere il marketing? Cosa deve comprendere?\n\nCome \u00e8 noto, il marketing \u00e8 una professione che richiede lo studio e l\u2019analisi del proprio mercato e del proprio consumatore. Questo studio e queste analisi sono necessarie per comprendere il luogo in cui si opera e il target verso il quale ci si vuole rivolgere.\n\nNella classica definizione di marketing, c\u2019\u00e8 un aggettivo che spesso \u2013 purtroppo \u2013 viene dimenticato: adatto.\n\nGli strumenti e le attivit\u00e0 che il marketing realizza devono essere adatti. Adatti al proprio consumatore, adatti al proprio mercato e \u2013 non meno importante \u2013 adatti al proprio budget.\n\nMa la velocit\u00e0 a cui va questo modo fa s\u00ec che le aziende siano sempre meno concentrate sullo studio dei propri consumatori e del proprio mercato e che si limitino semplicemente a riproporre attivit\u00e0 gi\u00e0 realizzate che \u2013 a suo tempo \u2013 avevano portato i risultati che speravano. Oppure, decidono di calvare l\u2019onda del momento che, per\u00f2, risulta essere una scelta, molte volte, mal pensata e poco ponderata.\n\nQuesta pratica \u00e8 comune (troppo comune!) ed \u00e8 data dal fatto che \u2013 per innovare \u2013 \u00e8 necessario una buona dose di coraggio e una certa dose di follia. E non sempre le aziende sono pronte per questo. In pi\u00f9, studiare bene e prepararsi richiede investimenti di tempo e di soldi. E questo investimento, spesso, le aziende non intendono farlo.\n\nE allora vengono ri-proposte campagne promozionali che hanno funzionato un anno prima ma che al giorno d\u2019oggi sono gi\u00e0 fuori moda. Oppure si decide di seguire la moda del momento senza per\u00f2 approfondire gli argomenti di cui si parla rischiando di diventare ridicoli o di cadere nel banale. O peggio, finire direttamente in una shit-storm (ricordate?). E il consumatore si indigna e si arrabbia. E ne parla direttamente con il brand: si lamenta di essere stato deluso su Facebook, You-Tube, Twitter e cos\u00ec via. E, come si sa, recuperare un ex cliente deluso \u00e8 ancora pi\u00f9 difficile che farsene uno nuovo (se poi lascia review negative sul brand, anche il cliente nuovo stenter\u00e0 ad arrivare).\n\nMa perch\u00e9 un consumatore che acquista un prodotto o un servizio specifico deve sentirsi deluso se un brand fa delle scelte che non condivide? Cosa toglie questo al prodotto o al servizio in questione che il consumatore ha acquistato?\n\nNiente, perch\u00e9 il prodotto o il servizio rimane lo stesso. E il consumatore non cambia idee sul suo valore aggiunto.\n\nMa il consumatore di oggi, prima di comprare un prodotto o un servizio, acquista i valori che il brand, dietro questo prodotto o servizio, rappresenta. E se quei valori che pensava fossero condivisi tra lui e il brand vengono invece smentiti da azioni non coerenti, allora il rapporto di fiducia tra consumatore e marchio si rompe. E il consumatore preferisce privarsi di un prodotto o un servizio che ama, piuttosto che accettare di sposare delle cause che non condivide.\n\nI consumatori di oggi sono estremamente attenti. Attenti ai comportamenti del brand, a come si rapporta con il mondo che lo circonda e \u2013 ultimo ma non ultimo \u2013 a come si comporta con i propri clienti.\n\nPossono essere cos\u00ec attenti, i consumatori di oggi, perch\u00e9 sono pi\u00f9 informati dei consumatori del passato. Certo, le bufale e fake news sono sempre dietro l\u2019angolo e sono il cancro del nostro mondo social e digitalizzato, ma la maggior parte di coloro che si informa lo fa con coscienza di causa e spinta da un profondo interesse e da una profonda curiosit\u00e0 verso il brand, il servizio o il prodotto in questione. Queste informazioni non solo gli permettono di mettere a confronto i prezzi su scala mondiale, ma gli consentono anche di capire quali sono le cause che l\u2019azienda sposa e perch\u00e9.\n\nI consumatori di oggi, perci\u00f2, sono estremamente esigenti. Verso le performance del prodotto e/o servizio, verso l\u2019assistenza clienti, verso il rapporto qualit\u00e0-prezzo ma soprattutto verso l\u2019autenticit\u00e0. Il brand deve essere autentico, fedele a s\u00e9 stesso, capace di sfruttare i propri vantaggi e \u2013 soprattutto \u2013 conoscere i propri limiti. La coerenza deve permeare ogni attivit\u00e0 che il brand realizza, ogni parola che il brand utilizza.\n\nAttenzione all\u2019impatto ambientale, impegno sociale, rispetto delle minoranze e dei pi\u00f9 deboli: non sono solo mode passeggere n\u00e9 bandiere di partito. Come abbiamo gi\u00e0 detto, i consumatori non acquistano pi\u00f9 solo un prodotto: acquistano i prodotti del brand che rispetta e che sposa i valori a loro cari.\n\n\u00c8 per questo motivo che il marketing non dovrebbe aver bisogno di essere definito \u201cinclusivo\u201d.\n\nPerch\u00e9 il marketing dovrebbe gi\u00e0 \u2013 nelle attivit\u00e0 che implementa \u2013 essere inclusivo. Dovrebbe gi\u00e0 includere il proprio target nel processo di sviluppo del prodotto, nella comunicazione, nel momento dell\u2019acquisto.\n\nQualche detrattore potrebbe dire che il marketing deve essere inclusivo perch\u00e9 tutti devono riconoscersi nel brand. Ed \u00e8 giusto. \u00c8 giusto se il prodotto che il brand vende si a tutti. \u00c8 giusto se il brand si rivolge a tutti. \u00c8 giusto se i consumatori dei brand sono tutti differenti tra di loro e \u2013 nella comunicazione \u2013 solo pochi di questi vengono correttamente rappresentati. Allora \u00e8 necessario sviluppare campagne di marketing adatte ai propri consumatori. O campagne di marketing inclusivo, come piace dire ai pi\u00f9.\n\nMa se il marchio ha come target una nicchia specifica, le cui caratteristiche non sono \u201cinclusive\u201d perch\u00e9 magari non ha, tra i suoi prodotti o servizi, risposte adatte per tutti\u2026 perch\u00e9 sforzarsi di realizzare campagne di marketing \u201cinclusivo\u201d, ovvero rivolte a tutti? Per cavalcare un\u2019onda? Per seguire una moda?\n\nIl consumatore deve (o meglio, dovrebbe) essere gi\u00e0 al centro del marketing \u2013 del marketing quello puro, quello vero. E se cos\u00ec fosse davvero, non ci sarebbe bisogno di parlare di marketing \u201cinclusivo\u201d. Perch\u00e9, se cos\u00ec fosse, i consumatori sarebbero gi\u00e0 capaci di riconoscersi nel brand che scelgono. Si sentirebbero gi\u00e0 inclusi. Tutti i consumatori."}