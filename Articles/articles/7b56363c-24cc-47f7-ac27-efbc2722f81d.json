{"id": "7b56363c-24cc-47f7-ac27-efbc2722f81d", "meta_dataset": "", "meta_language": "Italian", "meta_label": "Group 1", "meta_title": "Tutti pazzi per le Atp di tennis, gi\u00e0 prenotati oltre 60mila posti , il 20 per cento dall'estero", "url": "https://www.ansa.it/piemonte/notizie/2021/05/13/atp-finals-sacco-venduti-gia-63.000-biglietti_8322f427-914a-4a97-9ef7-4bf67c3885e9.html", "text": "L'amore per il tennis batte anche la paura della pandemia e gi\u00e0 oggi uno spettatore su cinque arriver\u00e0 dall'estero per vedere le Atp Finals del prossimo novembre. Degli oltre 63mila biglietti venduti finora il 20 per cento \u00e8 stato acquistato da fuori Italia e la speranza degli organizzatori \u00e8 che nei prossimi mesi, con l'introduzione del pass vaccinale e la riduzione delle restrizioni per chi arriva da altri Paesi, questa quota possa aumentare ancora. L'incognita di quale sar\u00e0 la capienza di pubblico autorizzata al PalaAlpitour durante i match resta e anche per questo la vendita per le giornate finali, le pi\u00f9 gettonate ovviamente, \u00e8 stata sospesa per ora. \" Le vendite dei biglietti per le Atp Finals sono aperte e chiuse a singhiozzo perch\u00e9 non abbiamo ancora certezze sui numeri di spettatori autorizzati e quindi stiamo lavorando per un protocollo certo, ma vogliamo aver il maggior numero di persone possibili a questo evento\" spiegava l'altra sera in una diretta Facebook la sindaca Appendino. Basta pensare che l'obiettivo dichiarato prima che scoppiasse la pandemia da Covid- 19 era portare a Torino lo stesso numero di spettatori delle edizioni londinesi, cio\u00e8 250mila.\n\n\" La speranza \u00e8 di poter organizzare anche le convention durante la settimana delle Atp Finals per aumentare ancora il pubblico alto spendente che il tennis di per s\u00e9 attrae \" ha spiegato l'assessore al Commercio, Alberto Sacco, durante il lancio dell'hub Gattinoni, il nuovo cuore della societ\u00e0 di promozione turistica che ha scelto il centro di Torino per il progetto sulla citt\u00e0 e sul Piemonte. Un momento importante in cui la sindaca Appendino ha assicurato \" saremo meglio di Wimbledon\".\n\nL'evento, in programma dal 14 al 21 novembre, avr\u00e0 una ulteriore coda tennistica con una parte delle finali di Coppa Davis che si giocheranno sempre a Torino. Per questi appuntamenti la vendita non \u00e8 stata ancora aperta, ma la richiesta \u00e8 gi\u00e0 elevata. \"Auspichiamo che la Regione confermi la volont\u00e0 di supportarci, condividendo l'idea di voler evitare presenze mordi e fuggi per l'evento tennistico, a favore di esperienze durevoli in un territorio pi\u00f9 vasto - ha detto Franco Gattinoni, presidente del Gruppo Gattinoni, official tour operator delle Nitto Atp Finals - nell'evento in live streaming ' Game- City- Match' Noi abbiamo messo a disposizione una piattaforma tecnologica molto sofisticata, accessibile da tutto il mondo \" . Una disponibilit\u00e0 confermata dal presidente Alberto Cirio: \" Bisogna alimentare speranze, prospettive. E le Atp Finals rappresentano lo strumento ideale per andare in questa direzione \"."}