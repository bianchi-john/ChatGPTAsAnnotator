{"id": "5f0efae3-1429-435e-a92f-756222416e78", "meta_dataset": "", "meta_language": "Italian", "meta_label": "Group 2", "meta_title": "Vaccini, Carmelo Pullara attacca la Regione: \"Rischioso far andare gli over80 negli hub\"", "url": "https://agrigento.gds.it/articoli/politica/2021/05/25/vaccini-carmelo-pullara-attacca-la-regione-rischioso-far-andare-gli-over80-negli-hub-0d75baf8-c97e-45da-847a-50536024b7f2/", "text": "Il deputato regionale Carmelo Pullara, vice presidente Commissione Sanit\u00e0 all'Ars, critica ancora una volta la gestione della campagna vaccinale in Sicilia. \u201cIn questa emergenza sanitaria la fascia di popolazione sicuramente pi\u00f9 colpita dal virus \u00e8 quella degli anziani e dei fragili: sono loro che ora pi\u00f9 che mai hanno bisogno di maggiori attenzioni e cure, in modo da prevenire qualsiasi tipologia di rischio. Ritengo che l'iniziativa lanciata giorni fa dalla Regione Siciliana \u201cProteggi te e i nonni\u201d non abbia senso visto che per fare il vaccino gli over 80 devono recarsi presso gli hub provinciali . Ma questo significa sottoporre gli anziani ad estenuanti file di attesa e a maggior rischio di contagio. Che senso ha plaudire a tutto questo? Il governo regionale pensi seriamente ad effettuare le vaccinazioni a domicilio\u201d, dichiara Pullara.\n\n\u201cHa fatto il giro del web la foto con i tre nipoti e la nonnina che per primi hanno effettuato il vaccino nell'hub del Palacongressi di Agrigento ricevendo anche il plauso del Presidente Musumeci che ha parlato di rinascita -scrive il deputato regionale - Ma mi chiedo che senso ha plaudire a tutto questo? Ritengo che fare spostare gli anziani e le persone fragili da casa per recarsi negli hub sia pericoloso in quanto essi rappresentano i soggetti pi\u00f9 vulnerabili all'infezione da Coronavirus. Sarebbe stato pi\u00f9 corretto per loro -conclude Pullara- effettuare vaccinazioni a domicilio\u201d."}