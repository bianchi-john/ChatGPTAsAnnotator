{"id": "c8a0628f-2468-4461-9a7d-57a63d2d2717", "meta_title": "La \"carriera alias\" sbarca al liceo. Lo studente pu\u00f2 cambiare genere", "url": "https://www.lanazione.it/cronaca/la-carriera-alias-sbarca-al-liceo-lo-studente-pu%C3%B2-cambiare-genere-1.6558507", "text": "Pisa, 6 luglio 2021 - Dall\u2019inizio del prossimo anno scolastico lo studente o la studentessa del liceo artistico \"Russoli\" di Pisa e Cascina che \"decidessero di essere riconosciuti e denominati con un genere alternativo rispetto a quello assegnato alla nascita\" possono farlo, perch\u00e9 l\u2019istituto superiore \u00e8 tra i primissimi in Italia ad avere approvato un regolamento che introduce la carriera alias, gi\u00e0 a livello di scuola superiore, mentre la prassi \u00e8 gi\u00e0 utilizzata nelle universit\u00e0. Si tratta di una novit\u00e0 rivoluzionaria perch\u00e9 applicata su ragazzi minorenni e che, nel caso del \"Russoli\", su una popolazione complessiva di circa 700 studenti, riguarda, secondo le prime stime 6-7 casi.\n\nMa \u00e8 la portata culturale dell\u2019iniziativa, promossa da Lorena Conte, docente di italiano e referente scolastica del progetto salute, il fatto pi\u00f9 importante: \"La proposta \u00e8 stata accolta benissimo dal consiglio di istituto, dove le rappresentanti della componente studentesca si sono addirittura commosse - racconta l\u2019insegnante - e ha ottenuto il favore anche dei genitori\". \"La carriera alias - si legge nelle premesse del regolamento - \u00e8 una procedura di semplice applicazione, che prevede la possibilit\u00e0 di modificare il nome anagrafico con quello di elezione, scelto dalla persona, nel registro elettronico, negli elenchi e nei documenti interni alla scuola aventi valore non ufficiale. E\u2019 una buona prassi che evita a questi studenti il disagio di continui e forzati coming out e la sofferenza di subire possibili forme di bullismo\". La vera novit\u00e0 \u00e8 che il liceo per assegnare la nuova denominazione non richiede alcuna \"certificazione medica/psicologica\" perch\u00e9, si legge ancora nel documento, \"la varianza di genere non \u00e8 una malattia ma un\u2019espressione sana delle tante possibilit\u00e0 del genere umano (l\u2019Oms nel 2018 ha rimosso la transessualit\u00e0 dall\u2019elenco delle patologie mentali) quindi \"la carriera alias \u00e8 un atto di rispetto, oltre che di tutela della privacy, verso le istanze delle persone\".\n\nDel resto , \u00e8 stato il ragionamento alla base del provvedimento condiviso dal consiglio d\u2019istituto e dalla preside Gaetana Zobel, i ragazzi che chiedono di accedere alla carriera alias hanno quasi sempre gi\u00e0 effettuato un percorso psicologico ad hoc nelle strutture preposte, ma il compito della scuola, la conclusione, \"\u00e8 quello di accogliere e di garantire il benessere dello studente durante il suo percorso\". Nel suo documento, il liceo pisano osserva che \"le buone pratiche possono rappresentare occasioni di crescita culturale per la comunit\u00e0 scolastica, se accompagnate dalla traduzione in azioni concrete delle parole chiave quali convivenza consapevole, parit\u00e0, rispetto delle differenze, prevenzione di tutte le forme di discriminazione, pi\u00f9 volte ribadite in sede europea, internazionale e anche nella recente legge di riforma, cosiddetta della \u2018Buona scuola\u2019\" anche se ancora mancano precisi riferimenti normativi sulle carriere alias. Ma, conclude il \"Russoli\", \"nonostante l\u2019assenza di norme nazionali che dettino regole su questi percorsi, le scuole fanno i conti col bisogno di garantire benessere e sicurezza a coloro che vi trascorrono il loro tempo da studenti\"."}