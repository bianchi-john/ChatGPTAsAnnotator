{"id": "91fef82a-c833-4d9a-9677-e876ef682844", "meta_dataset": "", "meta_language": "Italian", "meta_label": "Group 2", "meta_title": "Coronavirus. Vaccini, dal 3 giugno per tutte le et\u00e0. Ok di Ema a Pfizer per i 12-15enni", "url": "https://www.avvenire.it/attualita/pagine/vaccini-dal-3-giugno-si-apre-a-tutte-le-fasce-di-eta-a", "text": "\"Dal 3 giugno si dar\u00e0 la possibilit\u00e0 alle Regioni e alle province autonome, a breve partir\u00e0 una lettera, di aprire su tutte le classi seguendo il piano, utilizzando tutti i punti di somministrazione anche quelli aziendali\". Lo ha detto il commissario straordinario all'emergenza coronavirus Francesco Paolo Figliuolo nel corso della visita al centro vaccinale di Umbria Fiere.\n\n\"Le dosi a disposizione saranno 20 milioni\", ha precisato Figliuolo, e ogni regione dovr\u00e0 regolarsi sul numero di dosi ma quello che bisogna \"evitare \u00e8 la rincorsa tra Regioni per avere pi\u00f9 vaccini\".\n\n\n\n\"Ad oggi noi abbiamo somministrato quasi 33 milioni di dosi, di cui 21 milioni e 800mila prima dose e il restante, circa 11 milioni e 200mila, persone vaccinate. Sugli over 80 abbiamo superato il 90%, e l'Umbria \u00e8 sul target, sugli over 70 siamo sopra l'80 per cento, e l'Umbria \u00e8 sul target, sugli over 60 a livello nazionale dobbiamo crescere tutti perch\u00e9 siamo intorno al 62-63%. Con procedure di chiamata attiva dobbiamo andare a intercettare la restante parte di popolazione che ci manca\".\n\nNel pomeriggio \u00e8 arrivato il via libera dell'Ema, l'Agenzia europea del famaco, per utilizzare il vaccino Pfizer nella fascia di et\u00e0 dai 12 ai 15 anni. il parere dell'Aifa per quel che riguarda l'Italia arriver\u00e0 agli inizi della settimana prossima. Si tratta di circa due milioni e 300mila ragazzi.\n\n\"Una buona notizia. Ora sar\u00e0 possibile estendere la campagna di vaccinazione anche ai pi\u00f9 giovani. \u00c8 una novit\u00e0 importante, pensando anche alla riapertura delle scuole a settembre\", ha commentato il ministro della Salute Roberto Speranza."}