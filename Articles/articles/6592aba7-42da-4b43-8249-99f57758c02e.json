{"id": "6592aba7-42da-4b43-8249-99f57758c02e", "meta_title": "Bielorussia, in piazza in Europa contro il regime di Lukashenko", "url": "https://www.repubblica.it/esteri/2021/05/30/news/manifestazioni_bielorussia_polonia_lituania_ucraina_europa_usa_australia-303450137/", "text": "Dall\u2019Europa agli Stati Uniti all\u2019Australia, centinaia di persone sono scese in piazza ieri in solidariet\u00e0 con chi in Bielorussia si oppone al regime di Alexander Lukashenko, da 27 anni al potere, e per chiedere la liberazione del dissidente Roman Protasevich e della sua compagna Sofia Sapega, arrestati domenica scorsa dopo che il loro volo Ryanair da Atene a Vilnius era stato fatto atterrare a Minsk, proprio per la loro presenza, da jet militari bielorussi: un clamoroso \u201cdirottamento\u201d di Stato difeso dalla Russia ma che ha fatto infuriare le cancellerie occidentali, con l\u2019Ue che ha reagito all\u2019affronto (il volo trasportava cittadini europei da una capitale all\u2019altra dell\u2019Unione) con nuove sanzioni verso Minsk.\n\nLe manifestazioni pi\u00f9 partecipate sono state quelle svoltesi in Polonia e Lituania, Paesi confinanti in cui \u00e8 consistente la presenza di esuli bielorussi, ma si \u00e8 protestato anche a Berlino, a Milano, in Ucraina, Irlanda e Paesi Bassi. A Varsavia erano presenti anche la madre e il padre di Protasevich, Natalia e Dmitry, che si sono appellati ai Paesi dell\u2019Ue e agli Stati Uniti perch\u00e9 si arrivi alla liberazione di Roman e Sofia e di tutti gli altri prigionieri politici, 421 in tutto secondo l\u2019associazione per i diritti umani Viasna. Protasevich, che dal suo esilio lituano ha aiutato a organizzare le manifestazioni anti-regime in Bielorussia grazie a un popolare canale Telegram, rischia fino a 15 anni di carcere.\n\n\u201cPasso dopo passo, stanno creando una Nord Corea\u201d ha detto a Kiev il manifestante Syarhey Bulba. Dalla Lituania ha parlato invece la leader dell\u2019opposizione, Svetlana Tikhanovskaya, anche lei in esilio. \u201cCredo che molto presto ci saranno dei cambiamenti, ci saranno nuove elezioni\u201d, ha detto, \u201cnon pu\u00f2 essere altrimenti, la Bielorussia non ceder\u00e0\u201d.\n\nIntanto, nonostante le decine di migliaia di arresti degli ultimi mesi e il pugno sempre pi\u00f9 duro del regime, ieri anche a Minsk c\u2019\u00e8 chi ha osato protestare, mostrando cartelli dell\u2019opposizione in una via centrale, mentre Lukashenko si incontrava sorridente a Sochi con il presidente russo Vladimir Putin, suo grande protettore internazionale"}