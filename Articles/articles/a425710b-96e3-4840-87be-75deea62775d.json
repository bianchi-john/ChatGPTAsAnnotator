{"id": "a425710b-96e3-4840-87be-75deea62775d", "meta_title": "Quanto si preoccupa l'Ue per la Macron fatigue", "url": "https://www.ilfoglio.it/eu-porn/2021/05/06/news/quanto-si-preoccupa-l-ue-per-la-macron-fatigue-2329600/", "text": "La sfida per le presidenziali del 2022 sembra pericolosamente simile a quella del 2017. Il bipolarismo con Le Pen, la tortuosa via di mezzo e un libro\n\nAnche in occasione del bicentenario della morte di Napoleone Bonaparte, il presidente francese Emmanuel Macron si \u00e8 trovato a camminare nella strada di mezzo, \u201cn\u00e9 rinnegare n\u00e9 pentirsi\u201d, come disse quando, l\u2019estate scorsa, critic\u00f2 i manifestanti che buttavano gi\u00f9 statue di francesi coinvolti nella schiavit\u00f9. Lo ha fatto con il suo metodo, che \u00e8 quello del moderato radicale: sembra una contraddizione e invece \u00e8 il sogno di molti liberali, essere appassionati, determinati, convincenti senza essere estremi. La strada di mezzo \u00e8 la via scelta dal macronismo: si fece larga nel 2017, quando Macron vinse le presidenziali con la sua formula \u201cn\u00e9 di destra n\u00e9 di sinistra\u201d che attir\u00f2 fuoriusciti da entrambe le parti, e nel frattempo si \u00e8 fatta un po\u2019 pi\u00f9 stretta, o meglio: pi\u00f9 tortuosa. In Francia sicuramente, ma anche in Europa, ch\u00e9 Macron \u00e8 il presidente che ha festeggiato l\u2019investitura sulle note dell\u2019Inno alla gioia europeo, che ha rilanciato in un discorso alla Sorbona del 2017 il progetto dell\u2019Unione europea in termini di integrazione sociale e culturale, che sei mesi dopo ha ribadito davanti al Parlamento europeo: \u201cNon voglio appartenere a una generazione di sonnambuli che ha dimenticato il proprio passato e i tormenti del proprio presente. Voglio appartenere a una generazione che avr\u00e0 deciso di difendere la propria democrazia\u201d. Macron ha voluto incarnare il Rinascimento europeo, posizionandosi come il successore di fatto di Angela Merkel e del liberalismo dell\u2019Ue, e l\u2019argine contro gli estremismi. Per\u00f2 la strada si \u00e8 fatta complicata, e non soltanto perch\u00e9 la Francia ha dovuto affrontare crisi enormi, dalla rivolta dei gilet gialli alla rivolta per la riforma delle pensioni al professor Paty decapitato per strada da un islamista ceceno \u2014 fino alla pandemia, livellatrice globale di tutte le crisi. La dimostrazione di quanto sia tortuosa questa strada di mezzo e di quanto la Francia sia ancora un fronte nella battaglia contro l\u2019illiberalismo \u00e8 che la sfida elettorale del 2022, quando Macron cercher\u00e0 il suo secondo mandato proprio mentre il suo paese avr\u00e0 la presidenza di turno dell\u2019Unione europea, \u00e8 pericolosamente uguale a quella del 2017: Emmanuel Macron vs Marine Le Pen. Manca ancora molto tempo e tutto pu\u00f2 accadere, per esempio la destra gollista potrebbe dotarsi di un candidato credibile e cos\u00ec potrebbero fare le forze progressiste del Partito socialista e dei Verdi, ma in questi anni il macronismo non ha annientato il lepenismo, le due forze hanno pareggiato alle elezioni europee del 2019, e continuano a fronteggiarsi come se stessero in equilibrio. Perch\u00e9? Abbiamo provato a indagare quella che alcuni chiamano la \u201cMacron fatigue\u201d.\n\nMacron ha voluto incarnare il Rinascimento europeo, posizionandosi come il successore di Angela Merkel\n\nIl voto nelle regioni. A giugno si terranno in Francia le elezioni regionali che erano previste a marzo ma che sono state posticipate a causa della pandemia. Le dinamiche a livello locale sono diverse da quelle nazionali, ma il giornale della sinistra pi\u00f9 radicale, Lib\u00e9ration, ha pubblicato una prima pagina piuttosto significativa: Macron e Le Pen spolpano il partito della destra tradizionale, i R\u00e9publicains, mangiandoselo voracemente, sporcandosi il bavaglio, e lasciando soltanto le ossa. L\u2019intento del giornale di sinistra non \u00e8 soltanto quello di sancire la fine del gollismo ma anche quello di denunciare che la prossima contesa elettorale sar\u00e0 tutta a destra. O meglio: Macron \u00e8 di destra. Come dicevamo, dare i R\u00e9publicains per finiti \u00e8 prematuro, soprattutto se un esponente progressista del calibro di Daniel Cohn-Bendit, un deluso dal macronismo, lancia la candidatura del gollista Michel Barnier, meglio noto in Europa come Mr Brexit. Poi c\u2019\u00e8 l\u2019altro elemento dell\u2019equazione: la sinistra appunto, che sta cercando un modo per riunirsi e anche per gestire la variabile verde, che in Francia come in Germania ha un peso sempre pi\u00f9 rilevante nel definire le forze progressiste. Se davvero Macron \u00e8 diventato di destra, a sinistra lo spazio dovrebbe essere grande, eppure anche qui ci sono delle difficolt\u00e0. Domenica si celebrano i quarant\u2019anni dalla prima vittoria presidenziale di Fran\u00e7ois Mitterrand e molti socialisti andranno a Le Creusot, citt\u00e0 cara all\u2019ex presidente, per ricordare e magari ritrovare lo spirito di allora. Tutti i nomi pi\u00f9 importanti che vi vengono in mente ci saranno, ma il segretario del Partito socialista, Olivier Faure, che forse \u00e8 il meno conosciuto ma \u00e8 comunque il leader attuale, non ci sar\u00e0. La ragione dell\u2019assenza dice molte cose sulle attese e le prospettive della gauche francese: Faure sar\u00e0 a Parigi per partecipare alla Marcia per il clima e dice che al suo posto anche Mitterrand, dovendo scegliere tra storia e battaglie urgenti, avrebbe fatto come lui. Come dicono molti commentatori: nemmeno Mitterrand riesce pi\u00f9 a creare, anche solo per un giorno, una sinistra unita.\n\nIl presidente d\u2019Europa. Quando Macron arriv\u00f2 all\u2019Eliseo con quella corsa inaspettata, quella freschezza rivoluzionaria, pi\u00f9 che presidente, era l\u2019appellativo di leader con cui i vari commentatori facevano precedere il suo nome. Il Time gli dedic\u00f2 una copertina sognante, incoronandolo \u201cIl prossimo leader d\u2019Europa\u201d, lasciando intendere che per la Merkel non c\u2019era pi\u00f9 spazio. Ci sarebbe stato eccome. Forbes invece lo elesse \u201cIl leader del libero mercato\u201d. Di attesa Macron ne ha creata tanta, di aspettative, di speranze e anche di antipatie. Lo scorso anno \u00e8 uscito un libro scritto non da un europeo ma da un americano con un titolo in continuit\u00e0 con la copertina del Time: \u201cThe last president of Europe\u201d, L\u2019ultimo presidente d\u2019Europa. L\u2019autore \u00e8 William Drozdiak che ha avuto l\u2019occasione di parlare a lungo con il presidente, e tra le pagine troviamo i resoconti delle loro chiacchierate. Drozdiak \u00e8 stato per molti anni corrispondente dall\u2019Europa per il Washington Post e quando gli abbiamo domandato quanto il Macron di oggi assomigli a quello del 2017, ci ha risposto: \u201cCredo abbia perso forza ed entusiasmo, \u00e8 difficile rimanere idealisti dopo anni di presidenza\u201d. Macron \u00e8 passato attraverso molte difficolt\u00e0. I gilet gialli che per ventitr\u00e9 settimane hanno messo a ferro e fuoco la Francia e che lui ha cercato di affrontare con i grand d\u00e9bat, maratone di dialogo con le maniche arrotolate in mezzo ai cittadini. Poi l\u2019affaire Benalla, le prime dimissioni dei suoi ministri, la pandemia e gli ultimi attentati, il pi\u00f9 grave: la decapitazione del professor Samuel Paty. Una presidenza complessa con tante riforme, tanti progetti e un\u2019immagine della Francia, in Europa e nel mondo, che dopo l\u2019immobilismo di Fran\u00e7ois Hollande \u00e8 sicuramente migliorata. Drozdiak ha intitolato il suo libro \u201cThe last president of Europe\u201d perch\u00e9 crede che Macron sia l\u2019ultimo leader rimasto a difendere la visione dell\u2019Unione europea dei padri fondatori: anche se ora ha perso un po\u2019 di quell\u2019idealismo delle origini, la vocazione \u00e8 rimasta. \u201cCredo che in questi anni Macron abbia provato una forte delusione. Sperava che altri leader, come Angela Merkel, si unissero alla sua visione di un\u2019Europa pi\u00f9 dinamica e credo si sia sentito in parte vendicato quando la cancelliera non lo ha abbandonato nell\u2019annunciare il grande piano di ripresa economica per salvare l\u2019Europa\u201d. Drozdiak ci ha raccontato di aver chiesto a Macron cosa lo avesse colpito di pi\u00f9 delle dinamiche politiche e il presidente gli ha risposto: \u201cL\u2019odio, in politica ho trovato tanto odio\u201d. Ed \u00e8 difficile immaginare che la campagna elettorale che lo aspetta, ne sar\u00e0 priva. Drozdiak crede che il presidente pu\u00f2 vincere ancora, \u201cma molto dipender\u00e0 dal modo il cui Macron dar\u00e0 forma alla nuova normalit\u00e0 e alla ripresa post pandemia\u201d.\n\nLa sicurezza secondo Macron. La virata securitaria \u00e8 iniziata dopo la decapitazione del professore di storia e geografia Samuel Paty, dramma che ha avuto l\u2019effetto di una scossa per tutto il paese, ma soprattutto per l\u2019inquilino dell\u2019Eliseo. Il progetto di legge contro i separatismi presentato in autunno e la futura legge antiterrorismo delineata mercoled\u00ec scorso in Consiglio dei ministri rientrano in questa sterzata decisa da Macron per rispondere a una realt\u00e0 sempre pi\u00f9 drammatica. La gauche radicale di Jean-Luc M\u00e9lenchon, ma anche l\u2019ala sinistra della R\u00e9publique en marche, lo accusano di criptolepenismo, di non essere poi cos\u00ec diverso dalla sua principale rivale in vista del 2022. Ma secondo il giornalista politico del Figaro, Fran\u00e7ois-Xavier Bourmaud, bisogna fare chiarezza sulle differenze d\u2019approccio al tema della sicurezza tra Macron e Le Pen e anzitutto mettere in prospettiva la virata securitaria dell\u2019attuale capo dello stato. \u201cIl 18 aprile 2002, a pochi giorni dal primo turno delle elezioni presidenziali, un fatto di cronaca traumatizz\u00f2 la Francia: un anziano venne aggredito brutalmente nella sua casa di Orl\u00e9ans. Fu il cosiddetto \u2018affaire Paul Voise\u2019, dal nome della vittima delle violenze. Il volto tumefatto di quell\u2019anziano occup\u00f2 le prime pagine dei giornali francesi e contribu\u00ec secondo molti alla sconfitta dell\u2019allora candidato del Partito socialista Lionel Jospin e al passaggio al secondo turno del candidato del Front national Jean-Marie Le Pen. Cosa sta accadendo in Francia oggi? Dall\u2019estate scorsa, assistiamo a un \u2018affaire Paul Voise\u2019 praticamente ogni settimana. Colpi di mortaio contro i commissariati, aggressioni ai danni dei poliziotti, bande di giovani che si danno appuntamento per picchiarsi a Parigi e in provincia, tutto ci\u00f2 crea un clima estremamente ansiogeno che aiuta a comprendere il motivo per cui Macron ha intrapreso una virata cos\u00ec forte in materia securitaria\u201d, ci ha detto Bourmaud. Secondo il giornalista del Figaro, \u201cal lavoro sul campo di Macron per rispondere all\u2019insicurezza, la Le Pen oppone parole e discorsi che puntano a scioccare i francesi e che hanno un impatto pi\u00f9 forte dal punto di vista emotivo. Per Macron sar\u00e0 complicato avere la meglio in questo braccio di ferro. Tuttavia ci\u00f2 che pu\u00f2 fare \u00e8 non lasciarle il monopolio, spiegare agli elettori da un punto di vista razionale il motivo delle sue scelte sulla sicurezza e sperare di minimizzare i danni\u201d.\n\nLa sinistra lo accusa di criptolepenismo ma sulla sicurezza Macron lavora, Le Pen fa discorsi per scioccare i francesi\n\nIl piano europeo. Che Macron si sia posto come presidente dell\u2019Europa oltre che della Francia non lo ha mai nascosto e nella costruzione del futuro del progetto europeo ha cercato di dare il meglio di s\u00e9 e della Francia. Ha spinto verso un\u2019Europa sempre pi\u00f9 sovrana, ha rispolverato termini che non sono piaciuti a tutti, come autonomia strategica, e come ci detto Drozdiak, \u201c\u00e8 ambizioso e ostinato\u201d e le sue idee non le molla con la facilit\u00e0. Era pronto a raccogliere il testimone di Merkel, quando la cancelliera lascer\u00e0 la politica, ma \u00e8 arrivato Mario Draghi, pi\u00f9 esperto, pi\u00f9 autorevole, con il quale pare vada d\u2019accordo, anche se secondo qualche pettegolezzo brussellese il presidente del Consiglio italiano gli ha scombinato i piani e a Macron un po\u2019 \u00e8 dispiaciuto. Finora ha dato contributi importanti in Europa, fosse soltanto per aver proposto come commissario Thierry Breton, che in realt\u00e0 \u00e8 stato la sua seconda scelta, ma al quale si deve l\u2019accelerazione della campagna di vaccinazione europea: \u00e8 a capo della task force per aumentare la produzione dei vaccini. Ma il massimo ci si aspetta che arriver\u00e0 quando la Francia assumer\u00e0 la presidenza del Consiglio dell\u2019Ue, a gennaio del prossimo anno, quando ci sar\u00e0 la campagna elettorale per le presidenziali. Le attese, ancora una volta, in Europa sono tante. Le supera soltanto una cosa: la paura dello spettro Le Pen, che dopo questa fase di unit\u00e0 ritrovata, di populismi ammansiti, l\u2019Ue sperava di poter dimenticare.\n\nOggi esce in Francia \u201cEmmanuel Macron, V\u00e9rit\u00e9s et l\u00e9gendes\u201d. Un libro di Arthur Berdah che, come suggerisce il titolo, parla del presidente ma non c\u2019entra l\u2019Europa, non c\u2019entra la Francia, non c\u2019entra la politica: c\u2019entra Brigitte, sua moglie. Le anticipazioni dicono che \u00e8 un libro pieno di dichiarazioni d\u2019amore bellissime, in cui stranamente, Macron parla della sua vita privata, di quell\u2019innamoramento chiacchieratissimo che lo port\u00f2 a sposare la sua insegnante di venticinque anni pi\u00f9 di lui. Pare che quando lei fin\u00ec la sua prima lezione con la classe del futuro presidente, torn\u00f2 a casa e disse a quello che all\u2019epoca era suo marito: \u201cIn classe c\u2019\u00e8 uno studente nuovo, sa tutto di tutto, prende sempre la parola: \u00e8 pazzo!\u201d."}