{"id": "5a003463-0851-41e8-bd85-5327d86125cd", "meta_title": "Saman Abbas a Quarto Grado, la denuncia contro il padre prima di sparire: \"I miei documenti chiusi a chiave nell'armadio\"", "url": "https://www.liberoquotidiano.it/news/terra-promessa/27739880/saman-abbas-denuncia-prima-sparire-miei-documenti-armadio-mio-padre-chiusi-chiave.html", "text": "Prima di sparire nel nulla Saman Abbas aveva capito tutto. La 18enne pakistana scomparsa da Novellara, in Reggio Emilia, temeva che i suoi familiari potessero ucciderla per via della sua opposizione a un matrimonio combinato nel suo Paese di origine. Secondo gli inquirenti, che non sono ancora riusciti a trovarla, sarebbe andata proprio cos\u00ec: la giovane sarebbe stata fatta fuori per via del suo progressivo allontanamento dai precetti dell'Islam. L'idea di Saman, prima del presunto omicidio, era quella di lasciare la sua famiglia e scappare via. Prima, per\u00f2, pretendeva i suoi documenti.\n\nLa 18enne, quindi, lasci\u00f2 la comunit\u00e0 dove si trovava - a Bologna - dopo essere stata allontanata dai suoi genitori e and\u00f2 nella sua casa a Novellara per recuperare i propri documenti. \"In comunit\u00e0 mi sentivo come reclusa, non potevo condurre una vita normale e non potevo lavorare. Allora sono tornata a casa per recuperare i miei documenti\": queste le parole della ragazza che emergono da una denuncia presentata il 22 aprile, come riportato da Quarto Grado su Rete 4. Saman ha raccontato che, una volta arrivata a casa, i genitori non l'avevano picchiata, ma erano comunque \"molto arrabbiati\".\n\n\"I miei documenti erano nell'armadio di mio padre chiusi a chiave - si legge ancora nell'esposto della 18enne - Me li trattengono e per questo sono intenzionata a denunciarli\". Intanto le indagini proseguono. L\u2019unico cugino arrestato non ha ancora fornito elementi utili, mentre tutti gli altri sospettati, compresi i genitori della ragazza, sono fuggiti in Pakistan. L'ipotesi degli inquirenti \u00e8 che la madre e il padre di Saman abbiano chiesto allo zio della ragazza di ucciderla. E lo zio avrebbe accettato, aiutato da due cugini. \"Tutti abbiamo paura di mio zio, secondo me l\u2019ha uccisa strangolandola\", ha detto il fratello minore di Saman."}