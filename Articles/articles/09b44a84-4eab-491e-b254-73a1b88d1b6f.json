{"id": "09b44a84-4eab-491e-b254-73a1b88d1b6f", "meta_dataset": "", "meta_language": "Italian", "meta_label": "Group 2", "meta_title": "Doppia iniezione di AstraZeneca. \"Ma ha ancora pochi anticorpi\"", "url": "https://www.lanazione.it/cronaca/doppia-iniezione-pochi-anticorpi-astrazeneca-1.6555662", "text": "La medicina procede per tentativi e questa pandemia ce lo ha insegnato. Una campagna vaccinale allestita su proporzioni cos\u00ec grandi e in cos\u00ec breve tempo non ha precedenti nella storia. E qualcosa pu\u00f2 sfuggire alle previsioni. La bont\u00e0 stessa dei vaccini (almeno in termini di durata della efficacia) si tester\u00e0 sul lungo periodo. Intanto, sono questi i mesi in cui le persone che hanno gi\u00e0 ricevuto le dosi (o quella unica del Johnson & Johnson) chiedono test sierologici per verificare la copertura anticorpale sviluppata.\n\nCome \u00e8 accaduto a una donna pistoiese, 68 anni, che si \u00e8 sottoposta al test per conoscere le sue difese prima di tornare a frequentare il centro fisioterapico nel quale era in cura. E\u2019 cos\u00ec che ha scoperto che i suoi anticorpi erano al di sotto della soglia minima indicata come copertura dal Covid. A riferire il caso \u00e8 il medico fisioterapista che segue la paziente da tempo: \"Mi sono trovato in grande difficolt\u00e0 \u2013 spiega il dottore \u2013 perch\u00e9 chiaramente la mia paziente, pur avendo ricevuto entrambe le dosi di Astra Zeneca (l\u2019ultima due mesi prima del test) non era in grado di poter accedere alla nostra struttura e incontrare altri pazienti, pur con le dovute cautele, perch\u00e9 a nostro avviso non era stata sviluppata la copertura immunitaria. Al di l\u00e0 del caso particolare, mi chiedo quante persone si trovino nelle stesse condizioni della signora e come ci si debba comportare per tutelare la loro salute e quella di chi ci entra in contatto. Mi chiedo su quali basi venga rilasciato il green pass a tutte le persone vaccinate, indistintamente, e senza chiedere un test sierologico\".\n\nSul caso interviene anche il dottor Daniele Mannelli, dirigente dell\u2019Asl Toscana Centro, direttore della zona distretto di Pistoia e dell\u2019hub di San Biagio: \"Quello che \u00e8 successo alla signora evidentemente non sar\u00e0 un caso isolato, ma non c\u2019\u00e8 da allarmarsi, in quanto l\u2019efficacia del vaccino non si misura sulla reazione anticorpale, ovvero si pu\u00f2 sviluppare quella che si chiama una immunit\u00e0 \u2018cellulo mediata\u2019, grazie ai linfociti della memoria che memorizzano la risposta all\u2019antigene iniettato con il vaccino. Faccio un esempio, quello del vaccino per l\u2019epatite B, introdotto obbligatoriamente nel 1991. Non tutti i vaccinati hanno sviluppato gli anticorpi, per\u00f2 oggi l\u2019incidenza di patologia di epatite B \u00e8 prossima allo zero, e per nessuno dei vaccinati \u00e8 prevista un\u2019ulteriore dose di vaccino\".\n\nE ancora: \"Questa campagna vaccinale, per\u00f2 \u2013 conclude Mannelli \u2013 \u00e8 stata allestita in tempi record e molto dovremo ancora studiare nei prossimi mesi. In questo momento stiamo svolgendo test importanti, ma non sono previste nuove somministrazioni per chi abbia gi\u00e0 ricevuto le due dosi o quella unica di Johnson & Johnson\"."}