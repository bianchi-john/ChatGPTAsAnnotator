{"id": "d08e2b13-a709-42e0-bb16-d0c52f58ba4e", "meta_title": "Biden inizia una lunga guerra contro i brevetti dei vaccini. Ma la strada non \u00e8 in discesa", "url": "https://www.laverita.info/biden-guerra-brevetti-vaccini-2652905466.html", "text": "Dietro la motivazione etica della mossa a sorpresa del presidente dem c'\u00e8 l'apertura all'India, contro Pechino. La fattibilit\u00e0 e le tempistiche per\u00f2 non sono dalla sua parte.\n\nPer Mario Draghi \u00ab\u00e8 prioritario abbattere gli ostacoli che limitano le campagne\u00bb. Applaudono Lega, Pd e Movimento 5 stelle mentre Farmindustria \u00e8 molto critica. Prudente l'Aifa: \u00abDifficile da realizzare\u00bb.\n\nJoe Biden spariglia la geopolitica dei vaccini: l'amministrazione Usa ha infatti annunciato di essere favorevole a rimuovere le protezioni dei brevetti ed \u00e8 impegnata \u00abattivamente\u00bb in questo senso nei negoziati in corso al Wto. La mossa viene motivata con l'intento di spianare la strada a una accelerazione della produzione e della distribuzione delle dosi in tutto il mondo, soprattutto nei Paesi pi\u00f9 poveri. E consentirebbe, almeno in via teorica, a qualsiasi produttore farmaceutico al mondo di produrre vaccini \u00abcopiati\u00bb senza il rischio di essere citati in giudizio per violazione della propriet\u00e0 intellettuale.\n\n\u00abSi tratta di una crisi sanitaria mondiale e le circostanze straordinarie della pandemia\ninvocano misure straordinarie\u00bb, ha spiegato la rappresentante Usa per il commercio,\nKatherine Tai, in un comunicato. \u00abL'amministrazione Biden crede fermamente alle\nprotezioni della propriet\u00e0 intellettuale ma per mettere fine a questa pandemia sostiene la\nrevoca di certe protezioni per i vaccini anti Covid-19\u00bb, ha sottolineato. Aggiungendo per\u00f2\nche i negoziati all'Organizzazione mondiale del commercio \u00abrichiederanno tempo, data\nla natura consensuale dell'istituzione e la complessit\u00e0 delle questioni coinvolte\u00bb. Un\npanel del Wto per la propriet\u00e0 intellettuale dovr\u00e0 occuparsi di nuovo della proposta a una\nriunione preliminare questo mese, prima di una riunione formale in programma per l'8 e\nil 9 giugno. Gi\u00e0 ieri, comunque, la direttrice generale, Ngozi Okonjo Iweala, ha accolto\n\u00abcon grande soddisfazione\u00bb l'intenzione degli Usa \u00abdi coinvolgere i sostenitori di una\nrinuncia temporanea del trattato internazionale sulla propriet\u00e0 intellettuale\u00bb.\n\nImmediate le reazioni delle societ\u00e0 farmaceutiche che hanno accusato anche un duro\ncolpo in Borsa: l'ad di Pfizer, Albert Bourla, dice di essere \u00abper nulla\u00bb favorevole alla\nrimozione dei brevetti ricordando anche che il vaccino Pfizer ha avuto risultati positivi a\nnovembre 2020 ed \u00e8 stato registrato a dicembre 2020. \u00abMa sapete quando abbiamo\nfirmato l'accordo commerciale? Nel gennaio 2021. Un accordo da miliardi di dollari \u00e8\nstato messo in attesa, per concentrare tutti gli sforzi sulla realizzazione del vaccino\u00bb. Per\nl'alleata tedesca Biontech \u00abi brevetti non sono il fattore limitante della produzione e\ndell'approvvigionamento del nostro vaccino. Non aumenterebbero la produzione\nmondiale n\u00e9 l'approvvigionamento delle dosi di vaccini nel breve e medio termine\u00bb. La Federazione internazionale dell'industria farmaceutica ha liquidato la proposta come \u00abdeludente\u00bb, aggiungendo che \u00abla sospensione \u00e8 la risposta semplice ma falsa a un problema complesso\u00bb. Il settore teme che costituisca un pericoloso precedente, che scoragger\u00e0 l'innovazione senza migliorare l'offerta perch\u00e9 la capacit\u00e0 produttiva mondiale \u00e8 gi\u00e0 al limite e le stesse aziende hanno firmato tra loro pi\u00f9 di 260 accordi (le cosiddette licenze volontarie) per aumentarla. \n\nMa come si \u00e8 arrivati a questa svolta, finora solo annunciata? Quali impatti concreti ci saranno sulla geopolitica dei vaccini? La revoca temporanea dei brevetti sui vaccini \u00e8 stata richiesta dall'India e dal Sudafrica, che da mesi si battono per una sospensione dei brevetti e a ottobre hanno lanciato una proposta che riguardava anche i farmaci e i prodotti legati alla diagnosi e alla cura del Covid. Non \u00e8 solo questione di emergenza ma anche di business. Stiamo parlando, infatti, di due Paesi che hanno gi\u00e0 aziende ben dotate dal punto di vista farmaceutico (pensiamo al Serum institute indiano, che ha accordi con Astrazeneca e Novavax, con il trasferimento tecnologico). Cos\u00ec come in Sudafrica \u00e8 basata la pi\u00f9 grande azienda farmaceutica del continente africano che ha gi\u00e0 un accordo di produzione con Johnson&Johnson. Non a caso non si sono mossi sulla stessa linea il Brasile e il Messico che hanno aziende in grado di competere a livello internazionale.\n\nNon \u00e8 chiaro se Washington andr\u00e0 avanti e rimangono molti dubbi. Alcuni esperti\nsostengono che il sequestro dei brevetti non \u00e8 una soluzione realistica. In un editoriale\nsul Wall Street Journal, l'ex commissario della Fda, Scott Gottlieb, ha osservato che la\nproduzione di vaccini \u00e8 complessa e richiede materiali molto richiesti. Suggerendo al\nteam di Biden di guardare piuttosto al modello del Piano di emergenza dell'ex presidente\nBush per l'Aids relief con il quale il governo degli Usa ha collaborato con i produttori per\nacquistare e distribuire farmaci affidabili contro l'Aids in Africa.\n\nVa inoltre capito quale sia la vera strategia di Biden, al netto della motivazione \u00abetica\u00bb che\npiace molto alla sinistra democratica. Liberando i brevetti non si aumenta\nautomaticamente la produzione, n\u00e9 automaticamente si riesce a immunizzare le nazioni\nin difficolt\u00e0. Primo perch\u00e9 ci vogliono almeno due anni per rendere la proposta effettiva\nal Wto, senza dimenticare che se le componenti fondamentali per lo sviluppo dei\nprincipali vaccini vengono ordinate adesso, la consegna \u00e8 tra i 12 e i 16 mesi. Quindi,\nanche partendo oggi, si arriverebbe ad avere la produzione pronta forse a met\u00e0 del\n2023, quando la pandemia dovrebbe essere finita e sarebbe pure scaduta la moratoria\nsui brevetti. Per produrre i vaccini a mRna e quelli basati su proteine, inoltre, pi\u00f9 che dei\nbrevetti c'\u00e8 bisogno di trasferimento tecnologico, addestramento e apparecchiature\nsofisticate. Tanto che Moderna ha messo a disposizione il suo brevetto da pi\u00f9 di un anno\ne non lo ha ancora utilizzato nessuno. L'operazione pu\u00f2 essere piuttosto letta in chiave\nanti Cina, non a caso arriva dall'India. Di certo, si vedr\u00e0 nelle prossime settimane se\nquella di Biden sar\u00e0 una mossa etica, di marketing oppure pragmatica.\n\nLa deroga sui brevetti dei vaccini sar\u00e0 discussa al summit informale dei leader Ue che inizier\u00e0 oggi a Porto. Con quale posizione si sieder\u00e0 al tavolo il governo italiano? Ieri il presidente del Consiglio, Mario Draghi, ha rilasciato solo una breve dichiarazione, sottolineando che \u00abi vaccini sono un bene comune globale\u00bb ed \u00e8 \u00abprioritario aumentare la loro produzione, garantendone la sicurezza, e abbattere gli ostacoli che limitano le campagne vaccinali\u00bb. Dal Pd alla Lega, passando per i 5 stelle, le forze politiche spingono affinch\u00e9 l'Italia segua la proposta di discussione in sede Wto della Casa Bianca. Il ministro della Salute, Roberto Speranza, lo definisce \u00abun importante passo in avanti. Anche l'Europa deve fare la sua parte. Questa pandemia ci ha insegnato che si vince solo insieme\u00bb, ha scritto in un post su Facebook. E sempre su Facebook, il ministro degli Esteri, Luigi Di Maio, ha invocato \u00abun libero accesso ai brevetti sui vaccini anti Covid. \u00c8 una corsa contro il tempo e c'\u00e8 bisogno della collaborazione di tutti per evitare di essere travolti dalle varianti del\nvirus. Ogni Stato deve avere le stesse opportunit\u00e0 ed \u00e8 fondamentale, davanti a questa emergenza, liberalizzare la produzione\u00bb.\n\nDall'Agenzia nazionale del farmaco (Aifa) il presidente, Giorgio Pal\u00f9, \u00e8 pi\u00f9 cauto: \u00abCredo che sia giusto da un punto di vista etico ma vedo difficile che passi la proposta di Joe Biden\u00bb, ha detto ieri. Ricordando che \u00abci sono aziende che hanno centri di ricerche e sviluppo e investono centinaia di milioni di dollari per un vaccino. E non lo possono fare i laboratori universitari. Se si toglie lo stimolo di un vaccino nella propriet\u00e0 intellettuale, chi fa pi\u00f9 ricerca dopo?\u00bb. Fortemente critica \u00e8 la reazione di Farmindustria, che in una nota esprime \u00absorpresa e preoccupazione\u00bb, ricordando come i vaccini contro il Covid-19 siano arrivati con tanta celerit\u00e0 grazie anche alla propriet\u00e0 intellettuale. \u00abSenza, la spinta dei brevetti alla ricerca e alla produzione, oggi non potremmo beneficiare di questi strumenti, fondamentali per superare la crisi pandemica e ritornare a una vita normale\u00bb. Secondo l'associazione di categoria, inoltre, liberare i brevetti non risolverebbe il problema di avere subito pi\u00f9 vaccini perch\u00e9 non servirebbe ad aumentare la produzione, n\u00e9 a offrire le soluzioni necessarie per vincere la pandemia. \u00abPotrebbe avere invece l'effetto opposto: dirottare risorse, materie prime verso siti di produzione meno efficienti. E potrebbe determinare l'aumento della contraffazione a livello globale\u00bb. Per aumentare la produzione serve ben altro, viene aggiunto: \u00abSnellimenti burocratici, eliminazione delle barriere commerciali e dei colli di bottiglia nelle catene di approvvigionamento. O risolvere la questione della scarsit\u00e0 di materie prime e di altri componenti. La tutela del brevetto \u00e8 quindi fondamentale sia per affrontare questa pandemia che ha travolto il mondo intero, sia per gestire al meglio i farmaci allo studio\u00bb.\n\nDalla politica, invece, il plauso sembra unanime. \u00abL'accesso a cure e vaccini per tutti non \u00e8 negoziabile. La salute deve essere un diritto universale, non un lusso per pochi. In questo crede l'Italia da sempre, questa \u00e8 la profonda convinzione del M5s. Facciamo sentire la nostra voce in tutte le sedi\u00bb, ha cinguettato l'ex premier Giuseppe Conte su Twitter, rilanciando l'hashtag #brevettiliberi. Gli fa eco il Pd con Enrico Letta: \u00abBiden sfida le big della farmaceutica. Civilt\u00e0. Come sembrano lontani muri, cloro e candeggina. Ricordiamoci sempre per\u00f2 chi stava per l'uno e chi per l'altro\u00bb, ha scritto su Twitter il segretario del Partito democratico. E anche il leader della Lega, Matteo Salvini, brinda con un \u00abmeglio tardi che mai. \u00c8 un tema che dovrebbe essere gi\u00e0 stato risolto perch\u00e9 quando c'\u00e8 di mezzo la salute il business deve passare in seconda fila\u00bb.\n\nMa quale impatto potrebbe avere un'eventuale deroga ai brevetti per l'industria\nfarmaceutica italiana? Non molto, dal punto di vista della produzione, considerando\nche al momento la filiera si sta occupando della parte finale della supply chain\ncome l'infialamento ma non della produzione del cosiddetto bulk, ovvero del\nprincipio attivo, perch\u00e9 non abbiamo la tecnologia necessaria. Conseguenze\npotrebbero invece esserci sugli investimenti per la ricerca e su eventuali alleanze\nper lo sviluppo dei vaccini di nuova generazione."}