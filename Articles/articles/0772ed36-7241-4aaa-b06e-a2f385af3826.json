{"id": "0772ed36-7241-4aaa-b06e-a2f385af3826", "meta_dataset": "", "meta_language": "Italian", "meta_label": "Group 2", "meta_title": "Santa Elisabetta, coltiva marjiuana in casa: denunciato un pensionato", "url": "https://www.agrigentonotizie.it/cronaca/santa-elisabetta-piantine-marijuana-casa-denunciato-62enne.html", "text": "Un pensionato di 62 anni \u00e8 stato denunciato a piede libero dai carabinieri della Stazione di Santa Elisabetta, perch\u00e9 sorpreso a coltivare marijuana in casa.\n\nNella mattina di ieri, durante un servizio di controllo per il contrasto dello spaccio di stupefacenti, i militari dell'Arma hanno eseguito una perquisizione in casa del 62enne. L'uomo aveva allestito una serra \"fai da te\", ma al posto di gerani e orchidee aveva coltivato cinque piante di marjiuana dell\u2019altezza compresa tra i 50 e gli 80 cm.\n\nLe piante erano in perfetto stato di vegetazione e una volta maturate avrebbero potuto produrre circa un chilo di sostanza. I carabinieri hanno provveduto all'estirpazione e al sequestro in attesa degli esiti delle analisi di laboratorio.\n\nIl pensionato \u00e8 stato denunciato a piede libero alla Procura della Repubblica del Tribunale di Agrigento e dovr\u00e0 rispondere dell\u2019ipotesi di reato di coltivazione di marjuana."}