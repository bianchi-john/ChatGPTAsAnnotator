{"id": "50f01f08-8681-4e9f-a6b4-174587ffae2e", "meta_dataset": "", "meta_language": "Italian", "meta_label": "Group 2", "meta_title": "Scandalo concerie, colpo di scena al tavolo di distretto: la sindaca di Santa Croce lascia il ruolo di coordinatrice", "url": "https://iltirreno.gelocal.it/pontedera/cronaca/2021/05/28/news/colpo-di-scena-al-tavolo-di-distretto-la-sindaca-di-santa-croce-lascia-il-ruolo-di-coordinatrice-1.40325132", "text": "SANTA CROCE. Colpo di scena nella riunione del Tavolo di distretto che si \u00e8 tenuta la mattina di venerd\u00ec 28 maggio a Santa Croce. La sindaca Giulia Deidda - indagata per associazione a delinquere finalizzata all'inquinamento ambientale nell'inchiesta keu sullo smaltimento dei fanghi tossici che secondo la Procura e la Direzione distrettuale antimafia (Dda) di Firenze sono stati smaltiti al di fuori delle regole con la complicit\u00e0 di imprenditori vicini alla \u2018ndrangheta - ha annunciato che, a seguito dell\u2019indagine giudiziaria che l\u2019ha interessata, per consentire il normale svolgimento delle attivit\u00e0 necessarie per il Distretto, a partire da oggi e temporaneamente, non ricoprir\u00e0 il ruolo di coordinatrice e che sar\u00e0 il vicesindaco Marco Baldacci a rappresentare il Comune di Santa Croce sull\u2019Arno all\u2019interno dell\u2019assemblea.\n\nUna decisione condivisa anche con gli altri sindaci che il tavolo di Distretto ha accolto oggi in via ufficiale.\n\nL\u2019assemblea, composta dai sindaci dei 6 comuni del Comprensorio del Cuoio, dai rappresentanti delle associazioni degli imprenditori e dai sindacati, su proposta del sindaco di Fucecchio Alessio Spinelli, ha deciso che a partire da adesso il ruolo di coordinatore sar\u00e0 ricoperto a turno dai sindaci degli altri comuni, nell'ottica di un'assunzione di responsabilit\u00e0 collettiva di tutto il territorio.\n\nSempre su proposta di Spinelli \u00e8 stato deciso che il primo turno spetter\u00e0 a Simone Giglioli, sindaco di San Miniato, \u201cvisto che rappresenta il comune pi\u00f9 popoloso del distretto e con una lunga tradizione nei principali comparti produttivi del Comprensorio del Cuoio\u201d.\n\nLa proposta \u00e8 stata accettata dall\u2019assemblea e dallo stesso Giglioli che quindi, a partire dalla prossima riunione, guider\u00e0 i lavori.\n\nSempre nel corso dell\u2019assemblea che si \u00e8 tenuta nella sala consiliare del Comune di Santa Croce sull\u2019Arno, il Comitato d\u2019area del Distretto Industriale ha accolto la proposta proveniente dal segretario generale della Cgil di Pisa, Mauro Fuso, per un\u2019urgente convocazione di un Tavolo di Lavoro del Distretto al fine di discutere, anche con la Regione Toscana, delle forme di sostegno all\u2019occupazione in vista della conclusione del blocco dei licenziamenti previsto per il prossimo 30 giugno. Il tavolo di Lavoro sul tema \u00e8 stato gi\u00e0 fissato per venerd\u00ec 4 giugno."}