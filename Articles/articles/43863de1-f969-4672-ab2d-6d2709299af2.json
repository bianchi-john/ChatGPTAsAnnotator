{"id": "43863de1-f969-4672-ab2d-6d2709299af2", "meta_title": "Tortol\u00ec, Paola e il figlio Mirko sorpresi nel sonno: \u00e8 stato un massacro", "url": "https://www.repubblica.it/cronaca/2021/06/21/news/nuoro_accoltellata_dall_ex_esce_dal_coma_e_cerca_suo_figlio-307005700/", "text": "TORTOL\u00cc. Una \u00abconfessione a modo suo\u00bb. Perch\u00e9 \u00abcos\u2019altro poteva dire una persona trovata a vagare con i vestiti zuppi di sangue?\u00bb, la definiscono la Procura e gli investigatori. Una confessione dettata da un dato incontrovertibile: la presenza evidente, negli indumenti, delle tracce ematiche figlie di un\u2019aggressione violenta e feroce, che si \u00e8 spinta fino a picchiare una donna esanime dopo averla accoltellata per 18 volte, e aver trafitto un ragazzo con altri 4 fendenti.\n\n\n\nIl sangue fino alla terrazza. Un\u2019aggressione consumata all\u2019interno di una stanza da letto, con gli schizzi di sangue arrivati fino a una terrazza vicina. Un\u2019ammissione di colpa parziale, piena di vuoti e domande senza risposte \u2013 a cominciare da quella base: per quale assurda ragione alle 5.45 di marted\u00ec aveva deciso di irrompere nell\u2019appartamento della sua ex? \u2013 aggravata dal tentativo di attribuire al ragazzo la responsabilit\u00e0 dell\u2019aggressione iniziale: \u00abMi ha tirato addosso un vaso, ho cercato di difendermi\u00bb. \u00c8 il succo di quanto ha detto Shahid Masih agli inquirenti che marted\u00ec sera lo hanno interrogato nella caserma di Lanusei, alla presenza del suo avvocato, di un interprete, del medico legale Matteo Nioi, dei carabinieri, e soprattutto del sostituto procuratore Giovanna Morra.\n\n\n\nDal punto di vista di Shahid Masih, l\u2019operaio di 29 anni di origine pakistana in carcere per l\u2019omicidio dello studente di venti anni, Mirko Farci, e per il tentato omicidio della mamma di quest\u2019ultimo, Paola Piras, le cose sono andate pi\u00f9 o meno in questi termini. Come una sequenza di azioni cominciate, a suo dire, senza un perch\u00e9 o che comunque lui non ha voluto raccontare. E terminate alla Kill Bill: con una stanza da letto che lo stesso medico legale ha definito \u201cun mattatoio\u201d. \u00abGli schizzi di sangue arrivavano fino alla terrazza\u00bb ha ammesso uno degli inquirenti.Stando alla parziale ammissione di colpa fatta dal giovane operaio, i fatti sarebbero andati, dunque, in questo modo. Intorno alle 5.40 di marted\u00ec, per ragioni che Shahid Masih non ha chiarito, si \u00e8 diretto verso la palazzina di viale Monsignor Virgilio e si \u00e8 arrampicato fino al primo piano, sfruttando la saracinesca della pizzeria della famiglia Piras. Poi, dopo aver sfondato il vetro di una porta finestra \u00e8 entrato nell\u2019appartamento del padre della sua ex, Giancarlo Piras, si \u00e8 diretto verso la cucina, ha preso un coltello, ma agli inquirenti non ha spiegato per quale ragione. I carabinieri hanno accertato che si trattava di uno dei coltelli che venivano utilizzati nella pizzeria di famiglia ma che in seguito era stato scartato perch\u00e9 non a norma. Una volta che si \u00e8 armato, stando sempre all\u2019ammissione parziale fatta dal giovane operaio, \u00e8 salito nell\u2019appartamento della sua ex. \u00abNon ha spiegato perch\u00e9 si sia portato dietro il coltello. Si possono fare diverse ipotesi \u2013 spiegano gli investigatori \u2013 dall\u2019intento di voler compiere una strage a quello di preparasi all\u2019eventualit\u00e0 che la sua ex fosse con un altro\u00bb.. Il giovane operaio poi dice che una volta dentro la casa della sua ex, lui avrebbe parlato con quest\u2019ultima e anche con il figlio Mirko. Inizialmente, dice, sarebbe andato tutto liscio, ma poi la situazione sarebbe degenerata e Mirko avrebbe preso un vaso di fiori e glielo avrebbe lanciato addosso. \u00abIl riscontro sul vaso c\u2019\u00e8 \u2013 spiegano gli inquirenti \u2013 perch\u00e9 abbiamo trovato tracce dei cocci, ma \u00e8 tutto da verificare come siano andati i fatti e chi abbia lanciato cosa\u00bb. Certo \u00e8 che di l\u00ec a pochi secondi, la stanza da letto di Paola Piras si trasforma in un mattatoio. Ma a quei terribili momenti Shahid Masih non fa alcun cenno. Agli inquirenti dice solo che con la sua ex si sentivano ancora e che si sarebbero incontrati in luoghi pubblici, anche dopo la rottura ufficiale. \u00abChe ci siano contatti telefonici lo verificheremo attraverso i tabulati\u00bb spiegano gli inquirenti. Oggi alle 10 a Quartu \u00e8 in programma l\u2019autopsia. Domani, invece, l\u2019udienza di convalida del fermo."}