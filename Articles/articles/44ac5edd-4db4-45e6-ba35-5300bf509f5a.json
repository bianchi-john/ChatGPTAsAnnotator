{"id": "44ac5edd-4db4-45e6-ba35-5300bf509f5a", "meta_title": "Il successo dei Pro Gamer, i nuovi campioni", "url": "https://www.ilpost.it/2021/06/15/esport-gamer-pow3r/", "text": "Quello dei videogame \u00e8 diventato negli ultimi anni un mercato enorme: nel 2019 sono stati spesi in videogiochi circa 120 miliardi di dollari, quasi quattro volte di pi\u00f9 rispetto a 15 anni fa, e quasi il triplo degli incassi che nel 2019 hanno avuto i cinema di tutto il mondo. In crescita anche durante la pandemia, questo settore dell\u2019industria dell\u2019intrattenimento, nonch\u00e9 fenomeno culturale, ha cos\u00ec anche iniziato a creare i propri \u201cdivi\u201d, anzi i propri campioni. Sono i gamer dei cosiddetti eSport, gli sport elettronici, cio\u00e8 le competizioni di videogiochi, spesso paragonate a vere e proprie gare sportive, cui partecipano in forma individuale o a squadre soprattutto i professionisti del settore.\n\nI tornei fra appassionati di videogiochi, anche a livello internazionale, sono stati fin da subito parte del mondo dei videogiochi, come documentato gi\u00e0 negli anni Ottanta da film popolari come The Wizard, conosciuto in Italia come Il piccolo grande mago dei videogames. Il settore cominci\u00f2 a crescere a partire dagli anni Novanta grazie a internet e alla successiva possibilit\u00e0 di giocare in modalit\u00e0 multiplayer online. Gli eSport hanno poi avuto la loro consacrazione soprattutto grazie alla grande diffusione delle piattaforme di streaming online, in particolare YouTube e Twitch.\n\nIl parallelo con le discipline sportive tradizionali \u2013 oggetto di alcune controversie \u2013 \u00e8 legato in parte al fatto che secondo alcuni commentatori gli eSport prevedono una preparazione e un\u2019esecuzione simile agli sport fisici. In Italia a maggio del 2020 il CONI ha avviato le pratiche per il riconoscimento degli eSport come disciplina sportiva. Dal 13 maggio al 23 giugno 2021 si svolge l\u2019Olympic Virtual Series, per il CIO, il Comitato Olimpico Internazionale, una competizione che \u201ccrea un palcoscenico per connettere il mondo dello sport fisico con la comunit\u00e0 dei giochi sportivi virtuali e di simulazione\u201d.\n\nIntanto i gamer pi\u00f9 bravi hanno ormai un ruolo paragonabile per molti aspetti a quello degli atleti di altri sport. I Pro Gamer \u2013 cos\u00ec vengono chiamati i giocatori professionisti di eSport \u2013 sono infatti i veri protagonisti dei tornei. Nel 2019 i gamer hanno avuto entrate per oltre un miliardo di dollari, i premi dei tornei pi\u00f9 importanti sfioravano i 35 milioni di dollari, e la Coppa del Mondo di Fortnite, uno dei videogiochi pi\u00f9 popolari al mondo, \u00e8 stata vista online da pi\u00f9 di due milioni di spettatori.\n\nIl vincitore individuale del Mondiale di Fortnite del 2019, Kyle Giersdorf, un 16enne della Pennsylvania il cui nickname nel gioco \u00e8 Bugha, ha vinto 3 milioni di dollari (2,7 milioni di euro), un premio poco pi\u00f9 alto di quello vinto lo stesso anno dalla tennista Simona Halep a Wimbledon e sei volte superiore a quello vinto da Egan Bernal al Tour de France. Alcuni Pro Gamer sono famosi anche al di l\u00e0 delle performance videoludiche, e sono ormai molto popolari: Bugha, per esempio, con i suoi pi\u00f9 di 4 milioni di follower su Twitch e 3,8 milioni su YouTube, \u00e8 considerato un vero e proprio influencer.\n\nSe gli eSport possono essere considerati una disciplina sportiva, cos\u00ec i Pro Gamer si possono considerare degli atleti. E come per tutti gli atleti professionisti l\u2019allenamento \u00e8 una componente decisiva del loro lavoro. In particolare per i professionisti degli eSport \u00e8 fondamentale allenare i propri riflessi a modalit\u00e0 di gioco sempre pi\u00f9 rapide, ma che prevedono movimenti ripetitivi senza possibilit\u00e0 di cambiare posizione rispetto al tavolo di gioco.\n\nProprio volendo unire tecnologia e sport, nel 2020 Lavazza ha avviato una collaborazione con una delle pi\u00f9 importanti organizzazioni di Pro Gamer a livello internazionale, Fnatic, che nel 2021 si \u00e8 concretizzata nella creazione di un\u2019esperienza che metta insieme la degustazione del caff\u00e8 e l\u2019allenamento del giocatore professionista, e anche di chi vorrebbe diventarlo. A dare questa possibilit\u00e0 \u00e8 Lavazza A Modo Mio Voicy la prima macchina da espresso integrata con Alexa, l\u2019assistente personale intelligente sviluppato da Amazon.\n\nCon Lavazza A Modo Mio Voicy, oltre che fare l\u2019espresso, \u00e8 possibile utilizzare tutte le funzionalit\u00e0 di Alexa, come ad esempio ascoltare musica, cercare informazioni in rete o dialogare con gli altri dispositivi connessi alla nostra rete wi-fi, ma anche sperimentare un metodo, messo a punto da Fnatic, di allenamento mentale e fisico appositamente pensato per l\u2019utilizzo di Voicy.\n\nSi tratta di una versione semplificata del metodo studiato per i professionisti di Fnatic e che i Pro Gamer utilizzano per prepararsi alle competizioni. L\u2019ascolto della musica, la scansione dei tempi di gioco e di riposo, quelli per l\u2019esercizio fisico e la meditazione possono essere programmati attraverso le funzioni di Alexa come un vero e proprio piano di allenamento di cui \u00e8 possibile verificare quotidianamente i risultati.\n\nNel dettaglio sono due i livelli di utilizzo. Il primo permette al giocatore un pi\u00f9 semplice settaggio dell\u2019ambiente di gioco connettendo Voicy agli altri device e di attivarli attraverso comando vocale; inoltre seguendo le istruzioni presenti sull\u2019App Amazon Alexa l\u2019utente potr\u00e0 connettere il proprio account Streamlabs a quello di Amazon e gestire le proprie dirette e i cambi di scena semplicemente con la propria voce. Il secondo livello permette poi di avviare una serie di esercizi di preparazione alla sessione di gioco previsti dal metodo di Fnatic e di interpellare Alexa per ricevere delle sfide da realizzare all\u2019interno di alcuni giochi cos\u00ec da poter testare i propri miglioramenti.\n\n\nPer promuovere quest\u2019esperienza Lavazza ha realizzato anche una campagna che ha come protagonista uno dei pi\u00f9 noti atleti di Fnatic, l\u2019italiano Pow3r. Nato nel 1992, vero nome Giorgio Calandrelli, Pow3r ha quasi un milione e mezzo di follower su Twitch e 1,2 milioni sul suo canale YouTube. Gioca prevalentemente a Fortnite, ma anche a Call of Duty: Warzone, Apex Legends e Valorant. A settembre del 2020 Candrelli ha pubblicato un libro autobiografico, Io sono Pow3r, in cui racconta la sua passione e la sua affermazione nel mondo dei videogames. Nello stesso mese ha vinto ilcome personaggio pi\u00f9 influente del mondo degli eGames in Italia), ai primi Italian Esports Awards (IEA), il premio promosso da IIDEA, associazione di categoria dell\u2019industria dei videogiochi, e considerato come l\u2019Oscar degli eSport italiani."}