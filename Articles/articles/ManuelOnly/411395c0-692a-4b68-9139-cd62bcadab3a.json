{"id": "411395c0-692a-4b68-9139-cd62bcadab3a", "meta_dataset": "", "meta_language": "Italian", "meta_label": "Group 2", "meta_title": "AL VIA L\u2019EDIZIONE 2021 DI \u201cTENNIS &FRIENDS\u201d AL FORO ITALICO DI ROMA", "url": "https://www.associazionegaiavonfreymannsaracino.it/al-via-ledizione-2021-di-tennis-friends-al-foro-italico-di-roma/", "text": "L\u201911ma edizione di Tennis & Friends parte quindi da Roma domenica 16 maggio con unaSpecial Edition nell\u2019ambito degli Internazionali BNL d\u2019Italia, per poi arrivare il prossimo 18 e 19 settembre a Torino, all\u2019interno del percorso di accompagnamento alle NITTO ATP Finals di novembre, e proseguire dall\u20198 al 10 ottobre nuovamente a Roma per celebrare finalmente con il pubblico, compatibilmente con l\u2019evoluzione della pandemia, i dieci anni di attivit\u00e0 di \u201cTennis & Friends\u201d\n\nA causa della forte pioggia che ha portato ieri alla sospensione dei match degli Internazionali BNL d\u2019Italia, Tennis & Friends \u2013 Salute e Sport, uno dei pi\u00f9 importanti eventi sociali nell\u2019ambito della prevenzione in Italia che vede il coinvolgimento in prima linea del mondo della salute e dello sport, inizialmente previsto sabato 15 maggio, \u00e8 stato spostato a domenica 16 maggio, a partire dalle ore 11. Restano confermate per la giornata del 15 maggio e per le due settimane successive (17-21 e 24-28 maggio) le visite mediche gratuite presso l\u2019Istituto di Medicina dello Sport di Sport e Salute SpA all\u2019Acqua Acetosa.\n\nL\u201911ma edizione di Tennis & Friends parte quindi da Roma domenica 16 maggio con una \u201cSpecial Edition\u201d nell\u2019ambito degli Internazionali BNL d\u2019Italia, per poi arrivare il prossimo 18 e 19 settembre a Torino, all\u2019interno del percorso di accompagnamento alle NITTO ATP Finals di novembre, e proseguire dall\u20198 al 10 ottobre nuovamente a Roma per celebrare finalmente con il pubblico, compatibilmente con l\u2019evoluzione della pandemia, i dieci anni di attivit\u00e0 di \u201cTennis & Friends\u201c. Una lunga staffetta per sensibilizzare ancora una volta la popolazione sull\u2019importanza della prevenzione, perch\u00e9 una diagnosi precoce, unitamente ad un corretto stile di vita, \u00e8 oggi pi\u00f9 che mai fondamentale.\n\n\nDieci anni di attivit\u00e0 ed esperienza finalizzati a garantire al grande pubblico un servizio di visite specialistiche, screening e check-up completamente gratuito su tutto il territorio nazionale, realizzato grazie al supporto delle numerose strutture sanitarie partner della manifestazione e in linea con le #5S che costituiscono gli ingredienti di Tennis & Friends: Salute, Sport, Solidariet\u00e0, Sostenibilit\u00e0 e Spettacolo.\n\n\u201cNell\u2019ultimo anno la paura del contagio o la vera e propria impossibilit\u00e0 di recarsi nelle strutture sanitarie, con conseguenti ritardi nella prevenzione, nella diagnosi e nella presa in carico di trattamenti salvavita, hanno giocato un ruolo determinante nell\u2019aumento della mortalit\u00e0. Basta guardare i dati a disposizione per rendersene conto: nel periodo marzo-dicembre 2020, rispetto allo stesso intervallo temporale dei 5 anni precedenti, \u00e8 stata registrata una mortalit\u00e0 in eccesso del 21%, pari a oltre 100.000 decessi in pi\u00f9. Di questi, il 69% \u00e8 riconducibile al COVID mentre il 31% \u00e8 imputabile a patologie non COVID. Nell\u2019anno dell\u2019emergenza pandemica diventa ancora pi\u00f9 fondamentale porre la giusta attenzione sull\u2019importanza di una diagnosi precoce e di come lo Sport possa contribuire ad uno stile di vita sano \u2013 ha dichiarato il prof. Giorgio Meneschincheri, specialista in medicina preventiva ed ideatore dell\u2019evento e presidente di Tennis & Friends, \u2013 \u201cSecondo i dati 2020 dell\u2019OMS l\u2019attivit\u00e0 fisica \u00e8 in grado di prevenire il rischio di tumori del 20 -40%, patologie cardiovascolari, diabete e malattie legate alla sindrome metabolica, tanto che si stima che 3 milioni di persone l\u2019anno potrebbero salvarsi la vita solo facendo sport. Tennis & Friends vuole essere per tutti il promemoria per un corretto stile di vita, basato sull\u2019importanza della prevenzione, dell\u2019attivit\u00e0 sportiva e della cura di s\u00e9\u201d.\n\nL\u2019evento di domenica 16 maggio 2021 che si terr\u00e0 dalle 11.00 alle 17.00, realizzato con il Patrocinio del Ministero della Salute, della Regione Lazio, di Roma Capitale, del CONI e svolto in collaborazione con Federazione Italiana Tennis, Sport e Salute SpA e Istituto di Medicina dello Sport di Sport e Salute SpA, vedr\u00e0 susseguirsi sulla terra rossa dello Stadio Pietrangeli medici, esperti del mondo della scienza, stelle dello sport, talenti del mondo della cultura e dell\u2019informazione per impegnarsi nei confronti del domani. In campo attesi Paolo Bonolis, Vincent Candela, Lorella Cuccarini, Dolcenera, Giancarlo Fisichella, Jimmy Ghione, Max Giusti, Edoardo Leo, Lillo, Diego Nargiso, monsignor Vincenzo Paglia, Paola Perego, Nicola Pietrangeli e Gianni Rivera.\n\nTennis & Friends \u00e8 prima di tutto un\u2019idea. L\u2019idea che con la prevenzione si possa cambiare il Futuro, che lo si possa immaginare diverso e che lo si possa realizzare migliore. Salute e Sport, dunque, sono la prima e pi\u00f9 importante risposta che Tennis & Friends intende promuovere per migliorare la qualit\u00e0 della vita della societ\u00e0 tutta. Nella giornata di sabato 15, quindi, l\u2019Istituto di Medicina dello Sport di Sport e Salute SpA all\u2019Acqua Acetosa di Roma ha aperto le proprie porte mettendo a disposizione della popolazione la professionalit\u00e0 del proprio personale sanitario: il percorso di prevenzione prevede visita medico sportiva con ECG, esame obiettivo, misurazione della pressione arteriosa, visita specialistica nutrizionale, screening odontoiatrico con esame orto-panoramico tridimensionale. Gli specialisti dell\u2019Istituto di Medicina dello Sport effettueranno visite gratuite, fino ad esaurimento posti, dalle ore 9.00 alle ore 18.00 previa prenotazione: telefonica al numero 0632729300, tramite Whatsapp al numero 3371675573 o via mail: istitutomedicina.prevenzione@sportesalute.eu. Le porte dell\u2019Istituto rimarranno poi aperte anche nelle settimane successive, dal 17 al 21 maggio e dal 24 al 28 maggio. Informazioni sul sito https://www.tennisandfriends.it/event/specialedition2021/.\n\nUna particolare attenzione sar\u00e0 poi riservata anche al tema della sicurezza stradale grazie alla collaborazione con l\u2019Associazione G.A.I.A. von Freymann Saracino, nata nel gennaio 2021 con l\u2019obiettivo di portare avanti iniziative di sensibilizzazione sulla sicurezza stradale e progetti con finalit\u00e0 di carattere sociale, civile e culturale. \u201cCi sono il cuore, l\u2019anima e gli occhi sorridenti e pieni di vita di mia figlia in quest\u2019associazione che sta muovendo i primi passi nel suo ricordo\u201d.\n\nGabriella Saracino presidente dell\u2019 associazione \u00e8 la madre di Gaia von Freyman, la ragazza di 16 anni che, nella notte tra il 21 e il 22 dicembre del 2019, venne investita e uccisa da un\u2019auto a Roma, in Corso Francia, insieme alla sua amica del cuore Camilla Romagnoli. \u201cVogliamo fare rete con le scuole, le famiglie, le istituzioni e tutti i protagonisti della societ\u00e0 civile \u2013 spiega la Saracino \u2013 La nostra Associazione nasce anche con l\u2019obiettivo di dare vita e alimentare una rete di solidariet\u00e0 e impegno civile: quella della sicurezza \u00e8 una sfida che si vince tutti insieme\u201d\n\n\u201cLa morte di Gaia e Camilla mi ha fatto capire, ancora una volta, \u2013 aggiunge la Saracino \u2013 che bisogna sensibilizzare i giovani sui rischi che si corrono in strada, ma anche le loro famiglie. Serve maggiore attenzione per evitare che ragazzi, in stato di alterazione, si mettano alla guida di un\u2019auto. Solo se ognuno far\u00e0 la sua parte fino in fondo si potranno evitare altre tragedie\u201d.\n\nAnche quest\u2019anno l\u2019evento TENNIS & FRIENDS sar\u00e0 a porte chiuse ma, sull\u2019onda del successo dello scorso anno, il pubblico potr\u00e0 seguirlo su RDS\u2013Radio Dimensione Suono, radio ufficiale dell\u2019evento, sulla pagina Facebook https://www.facebook.com/tennisandfriends e sul profilo Instagram @tennisandfriends. Molti pi\u00f9 utenti potranno cos\u00ec seguire in diretta un programma che prevede, oltre ai famosi incontri di tennis tra gli Ambassadors della manifestazione a sostegno della campagna di prevenzione, interventi, dibattiti e interviste sui grandi temi del nostro tempo con i maggiori esponenti del mondo della medicina, dello sport, della cultura e dello spettacolo.\n\nI numeri di questi nove anni, del resto, sono stati davvero importanti: 356.000 le presenze, 97.560 check-up gratuiti effettuati, di cui oltre 6.520 i pazienti che sono stati richiamati per ulteriori accertamenti e cure farmacologiche nell\u2019ambito del Servizio Sanitario Nazionale. Oltre 95 milioni le persone raggiunte.\n\n\u201cHo sempre partecipato con entusiasmo alle varie edizioni di Tennis & Friends ed oggi, da Sottosegretaria allo Sport, non posso che continuare a congratularmi con quanti promuovono un\u2019iniziativa che incarna lo spirito di cui il movimento sportivo italiano necessita, soprattutto in questo periodo. Tennis & Friends infatti mette insieme la pratica sportiva con la cultura del benessere, ad iniziare dalla cura del proprio fisico\u201d \u2013 ha dichiarato Valentina Vezzali, Sottosegretaria alla Presidenza del Consiglio con delega allo Sport \u2013 \u201cQuesta emergenza sanitaria mondiale ci ha fatto scoprire ancora di pi\u00f9 l\u2019importanza dell\u2019attivit\u00e0 fisica e quanto l\u2019assenza di sport abbia inciso negativamente anche sugli aspetti della socialit\u00e0. Ecco perch\u00e9 riprendere l\u2019attivit\u00e0 sportiva pu\u00f2 davvero rappresentare il segnale di riconquista di una quotidianit\u00e0 e di una nuova normalit\u00e0. Da Tennis & Friends arriva un grande segnale di ottimismo e per questo rinnovo la mia gratitudine\u201d.\n\n\n\u201c\u00c8 giusto, ed \u00e8 sano mi viene da dire, che Sport e Salute SpA collabori all\u2019iniziativa speciale di Tennis & Friends per la prevenzione, attivit\u00e0 che svolgete con successo da molti anni. Siamo felici che abbiate scelto il nostro Istituto di medicina dello Sport e l\u2019occasione degli Internazionali BNL d\u2019Italia, evento che organizziamo insieme con la FIT, per questa campagna straordinaria. Campagna che cade nel momento della ripartenza del Paese dopo mesi molto duri e di grandi sofferenze\u201d \u2013 ha affermato Vito Cozzoli, Presidente di Sport e Salute SpA \u2013 \u201cL\u2019attivit\u00e0 sportiva, sia dal punto di vista economico sia dal punto di vista del coinvolgimento dei praticanti, ha vissuto e sta ancora vivendo una fase complicata. Una delle principali missioni di Sport e Salute SpA \u00e8 promuovere i corretti stili di vita attraverso la promozione stessa dello sport. Grazie allo screening gratuito e alla vostra sensibilit\u00e0, riusciremo a far passare sempre meglio il messaggio che lo sport \u00e8 salute. Per tutti\u201d.\n\n\u201cIn un anno che vede Torino palcoscenico del tennis internazionale con le Nitto ATP Finals, accogliere Tennis & Friends 2021 \u00e8 senz\u2019altro un ulteriore motivo di orgoglio. E lo \u00e8, a maggior ragione, nel sapere che la nostra Citt\u00e0 ospiter\u00e0 spazi dove conviveranno sport, salute e prevenzione\u201d \u2013 ha sottolineato Chiara Appendino, Sindaca della Citt\u00e0 di Torino \u2013 \u201cI lunghi mesi appena trascorsi hanno messo davanti agli occhi di tutto il mondo quanto prendersi cura della salute dell\u2019individuo e della comunit\u00e0 sia fondamentale. Tennis & Friends, a Torino, sar\u00e0 un\u2019ottima occasione per ribadirlo\u201d."}