{"id": "7c2985b4-d96e-442e-88a2-00811d796d16", "meta_title": "Il privilegio di sedere al tavolo giusto", "url": "https://quotidianomolise.com/il-privilegio-di-sedere-al-tavolo-giusto/", "text": "La Partita del Cuore \u00e8 un evento calcistico con finalit\u00e0 di beneficenza che si disputa ogni anno tra la Nazionale Cantanti e un\u2019altra squadra scelta tra gli esponenti di altre categorie (politici, piloti eccetera).\n\nQuest\u2019anno tocca ai Campioni per la Ricerca e tra gli invitati c\u2019erano anche Aurora Leone e Ciro Priello, dei TheJackal, noto gruppo comico del Web.\n\nEsatto, c\u2019erano. Peccato che durante la cena della vigilia, in vista della partita che si terr\u00e0 oggi 25 maggio all\u2019Allianz Stadium (Torino), si sia scatenata una bufera.\n\nCome spesso succede durante i momenti conviviali, capita che gli ospiti si alzino dai propri tavoli per sedersi vicino ad altri amici. Aurora e Ciro, sedutisi momentaneamente al tavolo dei cantanti, sono stati invitati ad allontanarsi.\n\nPensando che la richiesta fosse dovuta al fatto che erano seduti al tavolo degli avversari, i due ragazzi hanno fatto per alzarsi.\n\nPoi, la doccia fredda: \u201cNo Ciro, tu puoi restare. \u00c8 solo lei che deve andare. Sei una donna non puoi stare qui, queste sono le nostre regole.\u201d\n\nDi quali regole si tratti, dato che parliamo di una partita di beneficenza e non della Champions League, non \u00e8 ben chiaro.\n\nCerto \u00e8 che non c\u2019\u00e8 nulla da equivocare. Aurora Leone \u00e8 stata considerata esclusa dall\u2019evento perch\u00e9 donna, nonostante avesse ricevuto una convocazione ufficiale e non fosse certamente l\u00ec nelle vesti di accompagnatrice di una figura maschile.\n\nQuando ha protestato, dicendo di avere una convocazione e un completo per giocare si \u00e8 sentita rispondere che il completino avrebbe dovuto indossarlo in tribuna, perch\u00e9 da quando in qua le donne giocano.\n\nUfficialmente, almeno dal 1946.\n\nEppure, 75 anni dopo siamo ancora qui a sentirci dire che il calcio non \u00e8 roba per noi e il nostro posto \u00e8 quello di amabili e graziose supporters che fanno il tifo dalla tribuna.\n\nLa parte divertente del tutto \u00e8 che agli ospiti dell\u2019evento sono state regalate delle mascherine con la simpatica scritta \u201cno alla violenza sulla donne\u201d.\n\nUn supporto a una categoria che vale solo in determinati casi, dunque.\n\nLa vicenda di Aurora Leone \u00e8 solo la punta dell\u2019iceberg di un sistema che, quando non apertamente maschilista, \u00e8 bravo a dare il contentino. \u201cSiamo con voi, vi supportiamo. Ma vi stiamo facendo un favore, quindi occhio a non chiedere troppo\u201d Che cosa sia troppo poi, ovviamente \u00e8 soggettivo e variabile: evidentemente persino stare sedute a un tavolo pu\u00f2 essere troppo.\n\nCome se il rispetto fosse un favore e non un dovere.\n\nCome se una frase su un cappellino o una mascherina potesse dare un contributo concreto alla lotta, come se bastasse quello per sentirsi legittimati a comportarsi male il resto del tempo, perch\u00e9 tanto la tua parte l\u2019hai fatta.\n\nLe uniche parole dalla Nazionale Cantanti sono arrivare tramite una storia dal loro profilo Instagram, poi cancellata, dove con una lunga sfilza di nomi si citavano le donne che nel corso degli anni avevano supportato i loro progetti. Si parlava di come la maggior parte del loro staff fosse femminile e di come la Nazionale non abbia mai fatto distinzioni di sesso.\n\nInsomma, si parlava di tutto tranne che di quello che \u00e8 successo.\n\nUna volta messa in chiaro la propria posizione alla girls-can-do-it, ecco che in ultima battuta arriva l\u2019unico commento a riguardo della vicenda: nelle ultime righe si legge \u201cla Nazionale cantanti non \u00e8 mai scesa a compromessi: non possiamo accettare arroganza, minacce e maleducazione dai nostri ospiti\u201d.\n\nScusarsi non \u00e8 di certo tra le opzioni.\n\nQuali siano le parole volate tra le due parti non lo sapremo mai di certo. Quello che sappiamo per\u00f2 \u00e8 che, stando a questa versione, Aurora avrebbe dovuto ringraziare di aver avuto l\u2019onore di poter sedere al tavolo dei grandi per un po\u2019, incassare il colpo, tornare a casa in silenzio e indossare il completino in tribuna il giorno dopo.\n\nMa n\u00e9 lei n\u00e9 Ciro ci sono stati: hanno protestato e in cambio sono stati allontanati dall\u2019albergo.\n\nInsomma, ragazze, altro che femminismo: qua dobbiamo ringraziare perch\u00e9 ci dedicano le mascherine.\n\n______\n\nI due ci hanno tenuto per\u00f2 a ricordare che quanto accaduto non deve inficiare l\u2019importanza dell\u2019evento: \u201cla raccolta dei fondi per la ricerca contro il cancro ha la priorit\u00e0, niente deve contrastare la causa per cui si organizzano queste partite\u201d ci tiene a far sapere Aurora sui suoi social.\n\nQuest\u2019anno si pu\u00f2 donare al numero 45527."}