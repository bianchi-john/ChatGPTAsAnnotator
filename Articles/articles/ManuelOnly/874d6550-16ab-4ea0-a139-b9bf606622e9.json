{"id": "874d6550-16ab-4ea0-a139-b9bf606622e9", "meta_dataset": "", "meta_language": "Italian", "meta_label": "Group 1", "meta_title": "Per i catechisti un salto di qualit\u00e0. La Cei lancia una consultazione in Italia", "url": "https://www.avvenire.it/chiesa/pagine/ministero-del-catechista-il-percorso-cei-in-italia", "text": "Ci sar\u00e0 anche una consultazione \u201cdal basso\u201d nella Chiesa italiana per declinare nel concreto il ministero di catechista. Se il Motu proprio di papa Francesco che istituisce in maniera ufficiale questo \u201cministero laicale\u201d affida alle Conferenze episcopali nazionali il compito di definire i criteri e l\u2019iter formativo, la Cei ha gi\u00e0 previsto di lanciare un percorso che tenga conto delle \u00abbuone pratiche, gi\u00e0 presenti nelle Chiese locali, testimonianza diretta della ricchezza del nostro vissuto ecclesiale\u00bb, spiega monsignor Valentino Bulgarelli, direttore dell\u2019Ufficio catechistico nazionale e sottosegretario della Cei. \u00abIn realt\u00e0 \u2013 aggiunge \u2013 possiamo dire che il cammino \u00e8 gi\u00e0 iniziato grazie al Motu proprio dello scorso gennaio che estende alle donne i ministeri del lettorato e dell\u2019accolitato. L\u2019ultimo e pi\u00f9 recente documento del Pontefice accresce ulteriormente la riflessione sulla Chiesa ministeriale\u00bb.\n\n\nMonsignor Bulgarelli, sulla \u201cquestione catechisti\u201d che cosa attenderci nel nostro Paese?\n\nLa Conferenza episcopale dovr\u00e0 delineare le modalit\u00e0 di applicazione del Motu proprio, come indicato dallo stesso testo, coinvolgendo i vari organi ma anche promuovendo un\u2019ampia consultazione fra le diocesi. Servir\u00e0 un tempo congruo per giungere a decisioni che siano il pi\u00f9 possibile condivise, ragionate, pregate e che quindi permettano un autentico discernimento su questa figura. Del resto, l\u2019Italia pu\u00f2 contare su migliaia di catechisti che svolgono il loro servizio in maniera generosa e gratuita e che sono lo specchio della vivacit\u00e0 delle nostre comunit\u00e0.\n\nCome leggere il documento che istituisce il ministero del catechista?\n\n\u00c8 senz\u2019altro un\u2019opportunit\u00e0 per rimettere al centro in questo tempo difficile segnato dalla pandemia una delle dimensioni pi\u00f9 \u201ccolpite\u201d dall\u2019emergenza sanitaria: l\u2019atto catechistico. Le restrizioni hanno impedito o comunque limitato la catechesi in presenza, bench\u00e9 la perseveranza e la creativit\u00e0 delle parrocchie e delle associazioni abbiano consentito di proseguire nell\u2019impegno formativo. Perch\u00e9 non va dimenticato che la catechesi \u00e8 un\u2019azione essenziale della comunit\u00e0 cristiana. Inoltre il Motu proprio intende valorizzare ancora di pi\u00f9 la \u201cmissione\u201d dei laici battezzati che annunciano il Vangelo fra le pieghe della storia.\n\nIl Papa rimarca che si tratta di un ministero prettamente laicale.\n\nCome pi\u00f9 volte Francesco ha evidenziato parlando dei catechisti e richiamando il Concilio, siamo di fronte a un esercizio di testimonianza. Non spetta solo ai sacerdoti o ai religiosi evangelizzare. In forza del battesimo, \u00e8 vocazione di ciascuno portare la Parola nel quotidiano.\n\nIl Pontefice traccia una sorta di identikit del catechista. Anzitutto, chiede che siano persone di \u00abprofonda fede e maturit\u00e0 umana\u00bb.\n\nAvere una fede matura significa essere credenti che sappiano contagiare la vita con la loro adesione a Cristo e affrontare alla luce del Vangelo le sfide che, passo dopo passo, si presentano.\n\nPoi occorre essere in grado di praticare l\u2019accoglienza e la fraternit\u00e0.\n\n\u00c8 uno stile che viene spesso richiamato dal Papa. Non dobbiamo mai dimenticare che ogni ministero \u00e8 finalizzato all\u2019edificazione della comunit\u00e0. Ecco perch\u00e9 il catechista deve essere il volto di una comunit\u00e0 che sa accoglie e abbracciare tutti.\n\nNon manca un riferimento alla buona comunicazione anche con strumenti creativi.\n\nDal momento che il catechista \u00e8 chiamato a far emergere quanto vive, il suo linguaggio non pu\u00f2 essere artificiale o concettuale, ma deve essere attento a raccontare e a vivere la bellezza del fatto cristiano che passa dalle scelte compiute ogni giorno.\n\nPoi c\u2019\u00e8 il tema forte della formazione dei catechisti. Come procedere?\n\nIn Italia sono gi\u00e0 state avviate da tempo proposte formative che coinvolgono diocesi e parrocchie. Certamente, occorre verificare i vari percorsi. Come scritto nel Motu proprio, bisogna fare un attento discernimento.\n\nQuindi chi pu\u00f2 fare il catechista?\n\nOgni battezzato \u00e8 un catechista. La fede vissuta si accresce quando viene raccontata e condivisa. D\u2019altro canto, l\u2019intera comunit\u00e0 \u00e8 catechista e, quindi, accompagna non solo i giovani ma ogni donna e uomo in tutti i passaggi della vita perch\u00e9 maturino la propria esperienza d\u2019incontro con il Risorto. Nel caso specifico, esiste una prassi consolidata di catechisti che animano le parrocchie. E con l\u2019istituzione del nuovo ministero si tratter\u00e0 di compiere valutazioni precise perch\u00e9 siano utili alle comunit\u00e0 cristiane.\n\nNella Chiesa che \u00e8 in Italia c\u2019\u00e8 preoccupazione per il post-pandemia?\n\nI timori non sono solo nella comunit\u00e0 cristiana ma in tutta la societ\u00e0. Il coronavirus ha generato una crisi. Tuttavia le crisi possono anche trasformarsi in opportunit\u00e0 e in monito per tornare all\u2019essenziale. Nelle nostre diocesi si possono percepire alcune fatiche legate all\u2019emergenza Covid ma si scorgono pure moltissimi germogli che vanno aiutati a crescere e che nel futuro potranno produrre frutti rigogliosi."}