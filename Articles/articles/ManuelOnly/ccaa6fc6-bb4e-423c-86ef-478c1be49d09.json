{"id": "ccaa6fc6-bb4e-423c-86ef-478c1be49d09", "meta_title": "Covid, la variante \u00abbrasiliana\u00bb spaventa: cosa sta succedendo a Manaus- Corriere.it", "url": "https://www.corriere.it/salute/malattie_infettive/21_gennaio_16/variante-brasiliana-spaventa-cosa-sta-succedendo-manaus-09fd77ac-574f-11eb-8f51-2cbbf1c2346f.shtml", "text": "Cresce la preoccupazione per alcune varianti del SARS-CoV-2 che vengono monitorate dalla comunit\u00e0 scientifica. L\u2019ultima sotto esame \u00e8 quella sequenziata in Brasile, chiamata P.1 e detta, appunto, \u00abbrasiliana\u00bb. Il governo di Londra, gi\u00e0 alle prese con la variante \u00abinglese\u00bb, ha deciso di imporre la chiusura temporanea e precauzionale dei confini del Regno Unito, dopo che un caso di variante \u00abbrasiliana\u00bb \u00e8 stato mappato in UK.\n\nLe caratteristiche \nLe varianti sono cambiamenti della sequenza genetica del virus che hanno in s\u00e9 molte mutazioni. Le varianti brasiliane sono in realt\u00e0 due: la B.1.1.28 (K417N / E484K / N501Y), ribattezzata P.1, e la B.1.1.28 (E484K). Entrambe hanno una mutazione, la E484K, comune alla variante \u00absudafricana\u00bb, che \u00e8 quella che preoccupa, perch\u00e9 sarebbe stata vista sfuggire agli anticorpi in alcuni studi. In particolare, secondo la ricerca dell\u2019Imperial College di Londra con l\u2019Universit\u00e0 di Oxford e di San Paolo che ha sequenziato e evidenziato la variante a Manaus (capitale del grande stato brasiliano di Amazonas), il lignaggio denominato P.1 contiene una costellazione unica di mutazioni, comprese diverse mutazioni di importanza biologica note come E484K, K417T e N501Y. La N501Y \u00e8 comune alla variante \u201cinglese\u201d, invece P.1 e la variante \u201csudafricana\u201d condividono tre posizioni di mutazione nella proteina spike, tra cui E484K. Le tre varianti, nonostante le somiglianze, sembrano essere sorte in modo completamente indipendente e sembrano essere associate a un rapido aumento dei casi nei luoghi dove sono state identificate.\n\nLa mutazione che elude gli anticorpi La mutazione E484K \u00e8 sotto osservazione perch\u00e9 mostra una riduzione di 10 volte della neutralizzazione da parte di vari anticorpi rispetto al virus \u201ccomune\u201d in alcuni pazienti. Lo ha evidenziato, tra gli altri, anche uno studio dell\u2019Universit\u00e0 di Siena che, in parole povere, ha sondato la penetrabilit\u00e0 del plasma neutralizzante di un paziente convalescente \u201csottoposto\u201d al virus \u201cautentico\u201d. Il plasma ha neutralizzato completamente il virus per 7 passaggi, ma dopo 45 giorni il virus ha trovato \u201cuna strada\u201d modificandosi e la modifica del giorno 73 ha comportato l\u2019emergere della mutazione E484K nel dominio di legame del recettore. Con altre modifiche, il giorno 80 si \u00e8 generata una variante completamente resistente alla neutralizzazione del plasma. La variante P.1 \u00e8 anche ritenuta responsabile, in Brasile, della re-infezione di un paziente di 30 anni gi\u00e0 guarito dalla malattia in occasione di un precedente contagio. Tuttavia, le mutazioni E484 hanno ridotto la neutralizzazione, ma non l\u2019hanno cancellata. Neutralizzazione ridotta non significa assenza di immunit\u00e0 e sar\u00e0 necessario uno studio accurato per determinare le implicazioni per la protezione negli esseri umani.\n\nDiffusa in una citt\u00e0 vittima della prima ondata Il fatto che la stessa mutazione si sia evoluta in posti differenti potrebbe significare che il virus, quando spinto a mutare, trova la stessa soluzione. Potrebbe essere per questo motivo che la variante \u00e8 sorta in un luogo dove la gran parte della popolazione era gi\u00e0 stata infettata, come Manaus. L\u2019alta prevalenza induce il coronavirus a cambiare per poter infettare pi\u00f9 persone possibile. A Manaus si stima che a ottobre il 76% della popolazione fosse stato infettato, basandosi su un campione di anticorpi trovati nei donatori di sangue. A novembre il lignaggio P.1 non era ancora presente, ma nei campioni raccolti tra il 15 e il 23 dicembre, invece, \u00e8 stato identificato nel 42% dei positivi. L\u2019ulteriore preoccupazione \u00e8 che la variante stia circolando in un posto dove si sarebbe dovuta raggiungere una certa soglia di immunit\u00e0. Gli studi sono in corso."}