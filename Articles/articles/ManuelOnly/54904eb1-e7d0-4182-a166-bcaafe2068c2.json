{"id": "54904eb1-e7d0-4182-a166-bcaafe2068c2", "meta_dataset": "", "meta_language": "Italian", "meta_label": "Group 1", "meta_title": "Magalli-Volpe: lui la sbeffeggia per lo share, lei lo attacca. I retroscena di una lite infinita", "url": "https://www.corriere.it/spettacoli/20_luglio_08/magalli-volpe-lite-infinita-lui-sbeffeggia-lo-share-lei-attacca-f650ed34-c0f8-11ea-b6e3-e528ab57c55a.shtml", "text": "E\u2019 il nostro Beautiful casareccio. La lite perenne tra Giancarlo Magalli e Adriana Volpe, una guerra mediatica che (forse) non finir\u00e0 mai. Tanto che ormai ci chiediamo: c\u2019\u00e8 dietro qualcosa che non sappiamo? E\u2019 un rapporto di quelli che trovano vita solo nell\u2019attacco continuo? Si detestano cos\u00ec tanto da non riuscire a smettere di lanciarsi addosso stracci? E pensare che tutti dicevano che dopo il Coronavirus saremmo diventati tutti pi\u00f9 buoni... Invece siamo rimasti i soliti e ogni due o tre mesi arriva immancabile la polemica accesa tra i due conduttori. Che per\u00f2 ci d\u00e0 un senso di normalit\u00e0. Finch\u00e8 loro due si attaccano, la nostra routine prosegue senza contraccolpi.\n\nQuello 0,9% di share che fa scattare la scintilla L\u2019ultima polemica, in ordine di tempo \u00e8 di questi giorni 7-8 luglio. Giancarlo Magalli ha punzecchiato la collega pubblicando sulla sua pagina Facebook un\u2019immagine con su scritto \u201c0,9%\u201d, accompagnata dall\u2019emoji, una faccina con il dito sulla bocca che invita a fare silenzio, a tacere. Il riferimento, evidente: lo 0,9 \u00e8 lo share di \u00abOgni Mattina\u00bb, la nuova trasmissione condotta da Adriana Volpe su TV8, insieme ad Alessio Viola noto volto Sky. Un nuovo contenitore sullo stile di \u00abUnomattina\u00bb che naturalmente deve ancora poter crescere. Appena pubblicato il post di Magalli, i follower hanno immediatamente chiesto al sarcastico conduttore se stesse, in qualche modo, esultando per la scarso audience della rivale ed ex collega a \u00abI fatti vostri\u00bb. Il conduttore ha risposto: \u00abChi deve capire capisce... Non sto gioendo, dico solo che forse sarebbe meglio star zitta\u00bb.\n\n\u00abIo zitta non ci so\u00bb Macch\u00e8 zitta e zitta. Mercoled\u00ec mattina, 8 luglio, puntuale ad apertura di trasmissione, Adriana Volpe ha risposto: \u00abPrima di iniziare vorrei fare una replica a un post che Giancarlo Magalli ieri ha scritto e che oggi prontamente ha tolto\u00bb. E prosegue : \u00abCaro Giancarlo, questo gesto (di stare zitta, ndr) non me lo fai, perch\u00e9 hai provato tanti anni a farmi star zitta, non ci sei mai riuscito e non ci riuscirai neanche oggi. Io sto vivendo questa bellissima avventura insieme a una rete che stimo e una squadra in cui credo. E tu caro Giancarlo, con questo gesto, sempre a voler zittire, dimostri di non avere rispetto delle persone e di non avere rispetto delle donne. E questo non te lo permetto\u201d.\n\n\n\nLa nuova coppia Adriana Volpe - Alessio Viola Dunque l\u2019ultimo botta e risposta tra due colleghi che non si sono mai sopportati. A \u00abI fatti vostri\u00bb volavano gli stracci, fino ad arrivare una querela per diffamazione da parte di lei nei confronti di lui. Ora cambiando lei canale, tutto il globo aveva sperato se non nella pace, almeno nell\u2019\u2019indifferenza. Macch\u00e8, \u00e8 pi\u00f9 forte di loro: lui pungente come un riccio, lei stizzita come un gatto. E dire che ora Adriana ha trovato in Alessio Viola (almeno per ora e almeno all\u2019apparenza) un compagno con cui c\u2019\u00e8 grande complicit\u00e0. Qualche giorno fa Adriana ha detto in trasmissione: \u00abOggi \u00e8 una giornata particolare (\u2026) oggi \u00e8 il compleanno di Alessio: auguri! Tu festeggi 45 anni, che bello!\u00bb. La replica (ironica) di Viola: \u00abHai detto il numero? Un\u2019altra volta? Ma ci sei ricascata! Ma che, dici l\u2019et\u00e0?! Gi\u00e0 una volta hai fatto casino\u2026\u00bb. Il riferimento era a una delle liti furiose tra Volpe e Magalli. Infatti la conduttrice ha chiosato (divertita): \u00abCio\u00e8, sono recidiva? Dici? Ho capito: con gli uomini non si pu\u00f2 fare, va bene\u00bb.\n\nIl \u00abcasus belli\u00bb dell\u2019et\u00e0 di Magalli Indietro con la memoria arriviamo al 28 marzo 2017, giorno del fattaccio. Magalli, durante \u00abI fatti vostri\u00bb dice: \u00abComunque la terza et\u00e0 si \u00e8 spostata, io ne sono ampiamente fuori, ormai la terza et\u00e0 credo sia oltre i 75...\u00bb. Interviene Adriana Volpe che, sorridendo, gli chiede: \u00abOrmai fai 70 anni, no?\u00bb. Una domanda ingenua? Un dispetto a Magalli che non vuol far sapere l\u2019et\u00e0? Una provocazione? Fatto sta che lui reagisce malissimo e in diretta , con il suo tono ironico romanesco, ma certo non lieve, dice: \u00abMa fatti gli affari tuoi, no? No, proprio non \u00e8 capace...Tu ne fai 44!, e allora?\u00bb. Lei spiazzata replica: \u00abMa perch\u00e9 te la prendi?\u00bb. E lui \u00abPerch\u00e9 sei proprio una rompipalle\u00bb. Un momento di relax televisivo che \u00e8 solo l\u2019inizio della bufera che prosegue sui social. Lo stesso pomeriggio Adriana scrive su Facebook: \u00abNon basta screditare la professionalit\u00e0 di una persona attraverso i media , si pu\u00f2 anche insultare una donna in diretta\u00bb. Si susseguono interventi pro e contro entrambi, e Magalli precisa: \u00abLe ho solo detto che \u00e8 una rompipalle, e quello \u00e8 un fatto, non un insulto. Poi lei ha cercato di farlo passare come un insulto alle donne, ma io ce l\u2019avevo solo con lei, non con le donne che ho sempre rispettato e che forse si sentirebbero pi\u00f9 insultate se sapessero come fa a lavorare da 20 anni...\u00bb.\n\n\u00abMagalli maschilista\u00bb Apriti cielo. Su questa frase si scatenano le ire della showgirl. Che scrive: \u00abCome Adriana Volpe posso piacere o non piacere, posso avere anche detrattori sul profilo professionale, ma come donna NO, in quanto donna devo essere rispettata sul posto di lavoro\u00bb. E va gi\u00f9 duro contro Magalli il maschilista: \u00abPersevera con un comportamento sessista ,e maschilista. Ora voglio giustizia, per me e per tutte le donne che subiscono insulti e offese sul lavoro\u00bb (infatti seguir\u00e0 una querela per diffamazione i cui esisti processuali sono ancora in alto mare) . E chiude con lo sfogo: \u00abQuanto \u00e8 diffide sorridere in diretta, lo faccio per tutte le persone che lavorano per questo programma e per rispetto ai telespettatori\u00bb.\n\nLui chiede la pace, lei replica di no In seguito Magalli aveva annunciato la volont\u00e0 di chiarire con l\u2019ex collega: \u00abPronto a far pace. Io vorrei chiudere questa faccenda: \u00e8 successo tutto solo perch\u00e9 caratterialmente non potevamo funzionare. Ormai sono passati anni, perch\u00e9 trascinarci in tribunale?\u00bb. Ma la conduttrice aveva replicato: \u00abGiancarlo ha annunciato ai giornali di voler far pace con me, ma non mi ha chiamato n\u00e9 mandato nessun messaggio\u00bb. Nel frattempo per fortuna i due hanno smesso di lavorare insieme (chiss\u00e0 se il furbo Guard\u00ec avrebbe gradito una nuova stagione , con annessa rissa) ma le polemiche non sono cessate. Poi Adriana Volpe ha partecipato al Grande fratello vip 8 e l\u00ec almeno per la forzata \u201csolitudine\u201d i due non hanno potuto litigare. Poi uscendo, in un\u2019intervista a TV Blog, ha detto, sempre sul tema \u00abfare pace\u00bb richiesto da Magalli: \u00abGiancarlo ha detto di voler far pace con me, ai giornalisti. Non a me. Probabilmente \u00e8 una \u201cpace mediatica\u201d, perch\u00e9 non mi ha mai cercata, chiamata, inviato un messaggio, neanche di condoglianze (durante il GF vip , Adriana ha perso il suocero) . Eppure il mio numero ce l\u2019ha\u00bb. Infine questa nuova avventura di \u00abOgni mattina\u00bb su una nuova rete aveva fatto sperare al paese che Volpe-Magalli avessero trovato un loro equilibrio: ignorarsi. Invece no a quanto pare.\n\nQuel botta e risposta del 2006 mai dimenticato Ma a quanto sembra, a parte una evidente antipatia personale, una chimica mai nata tra i due, l\u2019epispodio clou risale al 2006 (un anno prima della lite sui 70 anni). Magalli intervistato, a domanda risponde: \u00abNo non ci siamo mai amati. Questa \u00e8 la verit\u00e0 ed \u00e8 inutile negarla perch\u00e9 si vede. C\u2019\u00e8 addirittura un gruppo su Facebook che si chiama \u2018Perch\u00e9 Magalli non guarda mai la Volpe quando parla?\u2019 o qualcosa del genere. Non l\u2019ammazzerei, per carit\u00e0: ci lavoro, la sopporto, ma alcune sue prerogative non mi rendono contento. Non ci posso far niente. Ho avuto tante partner nella mia carriera, sono sempre andato d\u2019accordo con tutte. Le uniche tre con cui non sono andato d\u2019accordo sono la Falchi, la Parisi e la Volpe ma per motivi diversi. La Parisi era capricciosa, arrivava tardi e faceva come le pare; ho sempre detto, per\u00f2, che quando lavorava era di una bravura che le si perdonava tutto. Alle altre due, ecco, manca quest\u2019ultimo aspetto\u00bb. Immediata la replica di Adriana: \u00abNon so perch\u00e9 Giancarlo sia stato cos\u00ec offensivo, ma non si pu\u00f2 sempre gettare fango sulle persone, e se mette in discussione la mia professionalit\u00e0 allora reagisco. Sono laureata e lui no, sono entrata nell\u2019ordine dei giornalisti pubblicisti nel 2004 e lui no, ma Giancarlo dovrebbe stare sereno, ha fatto la storia della televisione, dovrebbe essere meno critico e pi\u00f9 costruttivo, nella posizione in cui \u00e8 dovrebbe cercare di costruire nuove carriere invece di cercare di distruggerle. Non fa una bella figura , perch\u00e9 sembra quasi che voglia ostinatamente salvaguardare il suo posto , essendo in pensione da anni, da possibili sostituzioni con professionisti pi\u00f9 giovani. Ma non deve temere perch\u00e9 \u00e8 il migliore nel suo campo. Concludo solo dicendo : SOS cercasi mecenate che possa dare una possibilit\u00e0 ai giovani e tu Giancarlo nella tua posizione puoi fare molto!\u00bb."}