{"id": "63b90921-c98d-48e4-b0a1-a1c9531c4e6a", "meta_title": "Papa Francesco ricoverato in ospedale: sar\u00e0 operato al colon", "url": "https://gds.it/articoli/cronaca/2021/07/05/papa-francesco-operato-al-colon-intervento-di-tre-ore-ha-reagito-bene-5cdf3d52-8ee5-4b6e-9d63-6ac4fb1e5a3c/", "text": "Roma, 4 lug \u2013 Papa Francesco ricoverato all\u2019ospedale Gemelli di Roma. E\u2019 quanto appreso da Adnkronos da ambienti del Policlinico. Stando a quanto riferito, il Papa verr\u00e0 sottoposto a un intervento programmato per stenosi diverticolare sintomatica del colon. \u201cSar\u00e0 operato dal Professor Sergio Alfieri\u201d, ha fatto sapere il portavoce del Vaticano.\n\nPapa Francesco ricoverato al Gemelli: operazione al colon\n\u201cQuesto pomeriggio Sua Santit\u00e0 Papa Francesco si \u00e8 recato presso il Policlinico Agostino Gemelli di Roma dove verr\u00e0 sottoposto ad un intervento chirurgico programmato per una stenosi diverticolare sintomatica del colon\u201d, si legge in un comunicato della Sala Stampa della Santa Sede. \u201cL\u2019intervento chirurgico \u2013 sottolinea la nota \u2013 sar\u00e0 eseguito dal professor Sergio Alfieri. Al termine dell\u2019intervento verr\u00e0 diramato un nuovo bollettino medico\u201d. Stamani, come precisato da Vatican News, il Pontefice ha \u201crecitato come sempre l\u2019Angelus con i fedeli radunati in Piazza San Pietro\u201d e \u201cha lasciato Casa Santa Marta nel pomeriggio\u201d."}