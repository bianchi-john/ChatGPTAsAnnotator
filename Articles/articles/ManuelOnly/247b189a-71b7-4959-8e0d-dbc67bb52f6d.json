{"id": "247b189a-71b7-4959-8e0d-dbc67bb52f6d", "meta_title": "Oms su casi Covid-19 in Europa: \u201cAumentati del 10% e copertura vaccinale insufficiente\u201d. Sugli Europei: \u201cMigliorare monitoraggio\u201d", "url": "https://www.ilfattoquotidiano.it/2021/07/01/oms-su-casi-covid-19-in-europa-aumentati-del-10-e-copertura-vaccinale-insufficiente-sugli-europei-migliorare-monitoraggio/6247548/", "text": "I casi Covid-19 in Europa hanno ripreso a salire dopo due mesi di calo. A dichiararlo \u00e8 l\u2018Organizzazione mondiale della sanit\u00e0 (Oms) che ha parlato anche di rischio di una nuova ondata \u201ca meno che non rimaniamo disciplinati\u201d. Secondo l\u2019Oms la scorsa settimana \u201cil numero di casi \u00e8 aumentato del 10% a a causa di un aumento di viaggi, assembramenti e allentamento delle restrizioni\u201d ha detto il direttore regionale dell\u2019Oms per l\u2019Europa, Hans Kluge in conferenza stampa.\n\nLa copertura vaccinale contro il Covid-19 in Europa \u00e8 ancora insufficiente in maniera \u201cinaccettabile\u201d, ha sottolineato Kluge. \u201cVediamo molti Paesi fare bene, ma la verit\u00e0 \u00e8 che la copertura vaccinale media nella regione \u00e8 solo del 24% e la cosa pi\u00f9 grave \u00e8 che met\u00e0 dei nostri anziani e il 40% del nostro personale sanitario \u00e8 ancora senza protezione\u201d ha detto, rimarcando la lontananza dell\u2019Europa \u201cdalla copertura vaccinale raccomandata pari all\u201980% della popolazione\u201d. Per il direttore regionale \u201ccon questi numeri, la pandemia non \u00e8 in alcun modo finita e sarebbe molto sbagliato per chiunque \u2013 cittadini e autorit\u00e0 \u2013 considerarla tale\u201d.\n\nParlando del monitoraggio dei casi durante di Europei di calcio, l\u2019Oms ha anche sollecitato un \u201cmigliore monitoraggio\u201d degli spettatori delle partite, invitando le citt\u00e0 che ospiteranno gli ultimi incontri a effettuare controlli pi\u00f9 accurati. Gli spostamenti degli spettatori andrebbero infatti monitorati, anche prima del loro arrivo e dopo la loro partenza e occorrerebbe \u201cguardare oltre gli stadi\u201d, come affermato da Catherine Smallwood, funzionario dell\u2019Oms per la sede europea."}