{"id": "efe3c13b-bb99-4cef-9ea2-0bf394b7549c", "meta_dataset": "", "meta_language": "Italian", "meta_label": "Group 2", "meta_title": "Covid, prosegue il trend positivo. Le mascherine al ristorante? Bassetti: \u00abCi copriamo di ridicolo\u00bb", "url": "https://www.secoloditalia.it/2021/05/covid-prosegue-il-trend-positivo-le-mascherine-al-ristorante-bassetti-ci-copriamo-di-ridicolo/", "text": "Sono 3.738 i nuovi casi di coronavirus e 126 i morti in 24 ore. Dunque, i numeri sono in calo rispetto a ieri, quando i contagi erano stati 4.147 e i morti 171. Il tasso di positivit\u00e0 si attesta cos\u00ec all\u20191.5% su 249.911 i tamponi, tra molecolari e antigenici. Ieri era all\u20191.7% su 243.967 tamponi. Anche i ricoveri continuano a diminuire, mentre sul fronte del dibattito sulle riaperture infiamma la polemica sulle mascherine al ristorante, aperta dall\u2019indicazione del Cts di tenerle anche mentre si \u00e8 a tavola.\n\nSempre meno pazienti ricoverati\n\nNelle ultime 24 ore i pazienti in terapia intensiva sono scesi a 1.142, che corrispondono a 64 meno di ieri a fronte di 41 nuovi ingressi. I ricoverati con sintomi nei reparti Covid ordinari sono poi 7.192, vale a dire 515 in meno di ieri. I dimessi e i guariti nelle ultime 24 ore sono stati 10.534, che portano il totale delle persone che da inizio pandemia hanno superato il Covid a 3.837.518, su 4.209.707 che lo hanno contratto. Gli attualmente positivi sono 246.270, per un totale di 6.923 in meno rispetto a ieri. I decessi totali, considerati anche quelli dell\u2019ultimo giorno, sono arrivati invece a 125.919.\n\nMascherine al ristorante? Bassetti: \u00abRidicolo e pericoloso\u00bb\n\nIntanto, mentre sul fronte dei vaccini dall\u2019Ema arrivano due notizie postivi, che riguardano una il via libera ai vaccini ai 12-15enni e l\u2019altra i \u00abprimi dati rassicuranti\u00bb sul mix di vaccini per prima e seconda dose, in Italia impazza il dibattito sulle mascherine al ristorante. Secondo il Cts, andrebbero portate anche a tavola, al netto dei soli momenti in cui si beve e si mangia. Una decisione che ha suscitato il sarcasmo dell\u2019infettivologo Matteo Bassetti. \u00abSaranno cene in maschera o forse, potremmo pensare a progettare delle mascherine con la fessura per il cibo e magari bere con la cannuccia? Tutto questo \u00e8 ridicolo e pericoloso. Si tratta di una proposta imbarazzante, senza alcun fondamento scientifico che genera solo paura e confusione\u00bb, ha scritto su Facebook il direttore della Clinica di malattie infettive dell\u2019ospedale San Martino di Genova.\n\nBrusaferro: \u00abPi\u00f9 che una norma, serve buon senso\u00bb\n\nSe questa proposta \u00absar\u00e0 adottata, coprir\u00e0 l\u2019Italia di ridicolo rispetto al resto d\u2019Europa e del mondo. Sarebbe \u2013 ha commentato Bassetti \u2013 un\u2019altra brutta figura del Cts\u2026 solo l\u2019ultima di una lunghissima serie\u00bb. \u00abMa perch\u00e9 in Italia troviamo sempre il modo solamente di complicare e mai di aiutare a capire e a semplificare?\u00bb, si \u00e8 dunque chiesto l\u2019infettivologo. Per il presidente dell\u2019Iss, Silvio Brusaferro, che ha ricordato come gli ambienti chiusi con molte persone favoriscano la trasmissione del virus e ha sottolineato la necessit\u00e0 di ventilare gli spazi, portare o meno le mascherine a tavola del ristorante appare \u00abun dettaglio che pi\u00f9 che essere normato, necessita di buon senso in un momento di convivialit\u00e0 con le altre persone\u00bb."}