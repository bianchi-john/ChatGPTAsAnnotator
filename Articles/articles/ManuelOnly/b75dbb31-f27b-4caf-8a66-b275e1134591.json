{"id": "b75dbb31-f27b-4caf-8a66-b275e1134591", "meta_title": "I ragazzi aspiranti neonazisti della Milano bene: giuramenti, armi e il raid gi\u00e0 pianificato", "url": "https://milano.corriere.it/notizie/cronaca/21_luglio_02/presa-banda-20enni-neonazisti-dellamilano-bene-armi-giuramenti-raid-organizzato-7540d142-daf0-11eb-a708-517ad1a2ece3.shtml", "text": "L\u2019obiettivo del \u00abcaos assoluto\u00bb, Breivik tra i nomi in codice. Santini di Hitler e Mussolini. Ma il raid gi\u00e0 pianificato salta grazie al blitz della Digos\n\nPadre e figlio. Lui \u00e8 molto noto negli ambienti musicali e culturali milanesi. Ha organizzato per anni eventi e rassegne anche in ambito pubblico. Il figlio ha vent\u2019anni e studia Scienze politiche a Trieste. Spesso vanno insieme a caccia e hanno una profonda conoscenza delle armi. Pap\u00e0 ha comprato alcune pistole da collezione. C\u2019\u00e8 anche una \u00abWalther P38\u00bb della Wehrmacht nazista: \u00abLa P38 \u00e8 quella che mi interessa, un\u2019arma meravigliosa\u00bb. \u00abInfatti \u2014 risponde il padre \u2014 quando piglierai il porto d\u2019armi ti verr\u00e0 data. Naturalmente per usarla con i comunisti, i negri, con i froci...\u00bb.\n\n\u00c8 difficile spiegare solo come \u00abbattute\u00bb questo e tanti altri dialoghi intercettati dalla polizia. Conversazioni dove si teorizza un piano eversivo su scala globale in grado di \u00absovvertire l\u2019ordine politico e sociale\u00bb e favorire l\u2019ascesa di un nuovo \u00abdittatore\u00bb. Parole, certo, che diventano per\u00f2 azione \u00abdi real politik\u00bb quando i suprematisti bianchi fondatori di \u00abAvanguardia rivoluzionaria\u00bb decidono di colpire Hamza C., 30 anni, attivista del centri sociali di origini magrebine molto attivo sul fronte della lotta alla casa a San Siro. Non ci riescono solo perch\u00e9 quella sera, il 16 giugno scorso, l\u2019Italia gioca la partita degli Europei contro la Svizzera e c\u2019\u00e8 troppa gente in giro. Ma soprattutto perch\u00e9 la polizia interviene simulando un controllo casuale in largo La Foppa, nel centro di Milano, e gli trova uno sfollagente, un coltello di 18,5 centimetri, passamontagna, due cartoline di Hitler e Mussolini e flaconi di deodorante spray che nelle loro intenzioni doveva essere spruzzato negli occhi della vittima prima di colpirla: \u00ab\u00c8 un musulmano di merda che non dovrebbe stare nella nostra nazione. Lui \u00e8 in moto, lo buttano gi\u00f9 e boom andiamo e lo massacriamo\u00bb.\n\nAll\u2019inizio pensano di sparargli, e per questo cercano di modificare una scacciacani, poi di \u00abridurlo su una sedia a rotelle\u00bb: \u00abPer\u00f2 la testa non la toccherei sinceramente... rischiamo di andare nei casini seri\u00bb. Il raid non doveva essere rivendicato, perch\u00e9 i tempi non erano ancora maturi per il movimento: \u00abEh mi raccomando non bisogna dire negro di merda, non deve essere riconducibile a questioni razziali. Ovvio che per noi \u00e8 razziale, ma non dirgli negro di merda muori\u00bb. Doveva essere questa la prima azione del neonato gruppo suprematista e nazifascista \u00abAvanguardia rivoluzionaria\u00bb creato a Milano da quattro giovani tutti di buoni studi e ottime famiglie \u2014 Giulio Leopoldo Sioli Legnani, 20 anni, Luca Ghisleni (detto il maggiore Volpi, dal nome di un gerarca fascista), 21 anni, Tommaso \u00abTumsi\u00bb Gelmi, 21 anni, e Aleksij Tirelli Kolomiets, detto Breivik, dal nome del terrorista norvegese che uccise 77 persone tra Oslo e Utoya, 20 anni \u2014 destinatari di ordini di dimora e obblighi di firma disposti dal gip Manuela Accurso Tagano su richiesta dei magistrati Enrico Pavone e Alberto Nobili, capo del pool antiterrorismo della Procura, che avevano chiesto il carcere. L\u2019indagine \u00e8 stata condotta dagli investigatori della Digos della questura di Milano, diretti da Guido D\u2019Onofrio e da Giovanni Di Biase, con la collaborazione della Direzione centrale polizia di prevenzione della polizia di Stato. La banda, accusata di associazione a delinquere e incitamento alla discriminazione o alla violenza per motivi razziali, etnici o religiosi, si ispirava a gruppi suprematisti americani, voleva l\u2019instaurazione di un nuovo ordine mondiale di matrice nazifascista, incitando alla discriminazione e alla violenza per motivi razziali, etnici e nazionali. Il piano era quello di creare il \u00abcaos assoluto\u00bb.\n\n\u00abEsistono venticelli ideologici che si possono trasformare in qualcosa di deflagrante\u00bb, ha spiegato il pm Alberto Nobili: \u00abIl venticello \u00e8 arrivato a Milano. Il suprematismo \u00e8 un fenomeno che va assolutamente preso in considerazione\u00bb. Si tratta di giovani gi\u00e0 attivi e conosciuti nei movimenti dell\u2019ultradestra milanese. Ghisleni, ex CasaPound-Blocco studentesco, era gi\u00e0 sotto indagini per un blitz in una scuola dove aveva distribuito volantini interrompendo un convegno, mentre \u00abBrievik\u00bb era stato indagato ancora minorenne per scritte di matrice nazifascista contro uno studente ebreo del liceo Parini: \u00abSpesso le nostre idee sono estreme anche per i camerati, ma ci\u00f2 vuol dire che sono quelle veramente rivoluzionarie\u00bb. Per questo erano critici verso gruppi meno \u00abaccelerazionisti\u00bb: \u00abQuelli di CasaPound e Forza nuova sono dei ciccioni con la cirrosi epatica\u00bb. I quattro si incontravano al Parco Sempione e parlavano solo attraverso sistemi non intercettabili. Tanto da aver creato una sorta di decalogo con istruzioni, gerarchie, sistemi di reclutamento. E un giuramento: \u00abFedele giuro di essere devoto all\u2019idea, di essere fedele ad Avanguardia rivoluzionaria e affidare la mia vita ai miei camerati\u00bb. Stavano anche cercando di stringere rapporti con \u00abLegion Europe\u00bb e gli svizzeri di \u00abJunge Tat\u00bb. E volevano entrare nel mercato delle armi e della droga \u00abper finanziarsi\u00bb."}