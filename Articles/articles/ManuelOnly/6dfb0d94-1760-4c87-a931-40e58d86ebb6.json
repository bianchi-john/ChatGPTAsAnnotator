{"id": "6dfb0d94-1760-4c87-a931-40e58d86ebb6", "meta_title": "Allerta meteo in Campania, in arrivo gelo e nevicate: pronti i mezzi spargisale", "url": "https://www.ilmattino.it/napoli/cronaca/maltempo_allerta_meteo_campania_gelo_e_neve-5762310.html", "text": "La Protezione civile della Regione Campania ha diramato un'allerta meteo valida a partire dalla mezzanotte e fino alle 23.59 di domani per diverse criticit\u00e0. Sull'intero territorio si prevede un sensibile abbassamento delle temperature con nevicate e gelate anche a bassa quota. Sempre su tutta la Campania spireranno venti forti da Nord-Est con locali raffiche, tendenti a settentrionali. Il mare si presenter\u00e0 agitato. Sulla fascia costiera tirrenica dalla Piana Campana fino al Cilento (zone 1,3,5,6,8) oltre all'allerta per nevicate, gelate e vento, entra in vigore un'allerta meteo di colore Giallo per precipitazioni sparse anche a carattere di rovescio o temporale che potranno dar luogo ad un dissesto idrogeologico localizzato.\n\nSi segnala la possibilit\u00e0 di fenomeni come ruscellamenti superficiali con possibili fenomeni di trasporto di materiale; possibili allagamenti di locali interrati e di quelli a pian terreno; scorrimento superficiale delle acque nelle sedi stradali, possibili fenomeni di rigurgito dei sistemi di smaltimento delle acque meteoriche con tracimazione e coinvolgimento delle aree depresse; innalzamento dei livelli idrometrici dei corsi d\u2019acqua, con inondazioni delle aree limitrofe, anche per effetto di criticit\u00e0 locali (tratti tombati, restringimenti, ecc); possibili cadute massi in pi\u00f9 punti del territorio; occasionali fenomeni franosi legati a condizioni idrogeologiche particolarmente fragili, per effetto della saturazione dei suoli.\n\nLa Protezione civile della Regione Campania, in vista dell'allerta meteo anche per nevicate e gelate, \u00e8 gi\u00e0 in contatto con le Prefetture delle zone interne e ha provveduto alla distribuzione di sale da utilizzare eventualmente sulle strade interessate dalle nevicate alle associazioni di volontariato regolarmente iscritte. La Sala operativa ha gi\u00e0 attivato i mezzi spargisale e si tiene in stretto contatto con i Comuni. Si ricorda che sulle zone gi\u00e0 colpite dal maltempo negli ultimi giorni permane un consistente rischio idrogeologico residuo. Si raccomanda agli enti competenti di attivare tutte le misure atte a contrastare e mitigare i fenomeni avversi previsti, sia in ordine a nevicate e gelate, che in relazione alla criticit\u00e0 idrogeologica di livello Giallo. Si segnala inoltre la necessit\u00e0 di predisporre il monitoraggio del verde pubblico e della corretta tenuta delle strutture esposte alle sollecitazioni dei venti e del moto ondoso."}