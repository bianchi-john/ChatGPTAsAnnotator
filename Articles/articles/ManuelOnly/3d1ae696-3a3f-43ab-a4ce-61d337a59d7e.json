{"id": "3d1ae696-3a3f-43ab-a4ce-61d337a59d7e", "meta_dataset": "", "meta_language": "Italian", "meta_label": "Group 2", "meta_title": "Strage nel Mediterraneo: barcone si ribalta, morti 43 migranti", "url": "https://www.ilgiorno.it/cronaca/mar-mediterraneo-morti-migranti-1.6551662", "text": "Il naufragio al largo della Tunisia. La barca partita dalla Libia era diretta in Italia\n\nRoma, 3 luglio 2021 - Ancora una strage nel mare Mediterraneo: Almeno 43 migranti sono annegati in un naufragio al largo della Tunisia mentre tentavano di attraversare il Mediterraneo dalla Libia all'Italia. Altri 84 sono stati salvati, riferisce la Mezzaluna Rossa tunisina secondo quanto riporta la Reuters sul suo sito.\n\nLa barca era partita da Zuwara, sulla costa nord-occidentale della Libia, con a bordo migranti provenienti da Egitto, Sudan, Eritrea e Bangladesh, spiega l'organizzazione umanitaria\n\n Intanto oggi altri venti tunisini sono sbarcati - ed \u00e8 stato il quarto approdo di giornata - a Lampedusa. Ad intercettare il loro barchino \u00e8 stata una motovedetta della Guardia di finanza. Anche questo piccolo gruppo \u00e8 stato portato all'hotspot di contrada Imbriacola da dove sono stati trasferiti 231 \nmigranti sulla nave quarantena Atlas che ha ormeggiato a Cala Pisana. Nella struttura di prima accoglienza, dopo questo trasferimento, erano presenti 179 ospiti, ai quali sono andati ad aggiungersi gli ultimi 39 e 20 sbarcati oggi."}