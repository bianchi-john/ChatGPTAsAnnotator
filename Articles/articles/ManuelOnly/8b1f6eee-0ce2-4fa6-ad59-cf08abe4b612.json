{"id": "8b1f6eee-0ce2-4fa6-ad59-cf08abe4b612", "meta_dataset": "", "meta_language": "Italian", "meta_label": "Group 2", "meta_title": "Gli strappi di Beppe Grillo che non pu\u00f2 accettare un Movimento \u00abpersonale\u00bb", "url": "https://www.corriere.it/politica/21_giugno_24/grillo-conte-m5s-4bfc8b04-d457-11eb-8dcd-923bd7ac4a6d.shtml", "text": "La volont\u00e0 del fondatore del Movimento 5 Stelle di tenere una linea antisistema. E l\u2019ex premier \u00e8 il bersaglio\n\nLa giusta distanza stava diventando un esilio. Beppe Grillo aveva detto alle persone a lui pi\u00f9 vicine che per l\u2019ennesima volta era giunto il momento di osservare le vicende del suo Movimento pi\u00f9 da lontano. Come un vero padre nobile, e non come un \u00abElevato\u00bb che a norma di Statuto conserva il potere intangibile di decidere cosa \u00e8 bene e cosa \u00e8 male per la sua creatura.\n\nAlla fine di febbraio, dopo l\u2019incontro a Marina di Bibbona con Giuseppe Conte, era tornato nella sua casa di Genova ben contento di rivendicare la propria stanchezza e la liberazione dalle incombenze quotidiane della politica. A sigillarlo tra le mura domestiche c\u2019era stato poi il disastroso video con il quale difendeva il figlio Ciro dalle accuse di stupro, che oltre a rivelarsi un boomerang per le vicende giudiziarie dell\u2019erede, aveva anche ridotto di molto la sua agibilit\u00e0 politica, trasformandolo per qualche tempo in una sorta di impresentabile. Sembrava scomparso, il cofondatore del M5S. Ogni tanto affiorava, ma solo a livello di retroscena, il suo malcontento per la gestione della lite di condominio sulla piattaforma Rousseau. Lui avrebbe voluto una soluzione pi\u00f9 conveniente e dignitosa per Davide Casaleggio, che al netto delle incomprensioni personali rimane pur sempre il figlio di Gianroberto, l\u2019altra met\u00e0 della storia.\n\nNegli ultimi quindici giorni \u00e8 cambiato tutto. Prima, a sorpresa, un no secco alla deroga al secondo mandato, che ha destato molte perplessit\u00e0 nell\u2019ex presidente del Consiglio, il quale con i suoi tortuosi giri di parole aveva appena detto che qualche deroga ad personam sarebbe comunque stata possibile. Neppure il tempo di catalogare l\u2019uscita alla voce \u00abborbottio dell\u2019anziano leader\u00bb, che Grillo annunciava la visita all\u2019ambasciatore cinese, mettendo in difficolt\u00e0 l\u2019ala governista che sostiene Conte e al tempo stesso partecipa all\u2019esecutivo del suo nemico Mario Draghi, in quei giorni alle prese con un G7 all\u2019insegna di un ritrovato atlantismo.\n\nA quel punto \u00e8 apparso chiaro che la rifondazione del M5S non sarebbe stata una passeggiata. E le beghe sulle liste degli iscritti erano Disneyland in confronto allo scontro che si stava profilando all\u2019orizzonte. Perch\u00e9 il bersaglio del ritrovato attivismo di Grillo \u00e8 proprio Conte. La battaglia sul nuovo Statuto sar\u00e0 cruenta, sono in ballo principi fondamentali, ma \u00e8 solo l\u2019inizio. Nel suo continuo andare e venire dalla politica pesano stati d\u2019animo molto personali. A volte \u00e8 inutile cercare un filo di razionalit\u00e0 laddove semplicemente ci sono gli umori di un leader che si considera unit\u00e0 di misura del Movimento che lui ha creato. Quel che va bene a lui, va bene al M5S. E il passare del tempo non ha mai scalfito questa sua intima convinzione, cos\u00ec forte da farlo tornare pi\u00f9 volte sui propri passi, dopo aver annunciato \u00abil passo di lato\u00bb, \u00abil ritorno sulle scene\u00bb, \u00abla vita da Cincinnato\u00bb. Grillo \u00absente\u00bb il Movimento come se fosse la sua linea d\u2019ombra, come la vita mentre gli sembra di perderla. Pi\u00f9 si isola, nell\u2019ultimo caso da tutto, dal dibattito pubblico, dal palcoscenico, sempre di pi\u00f9 rinchiuso in casa, pi\u00f9 ritorna con rinnovata irruenza.\n\nL\u2019ex comico ha la destabilizzazione nel proprio codice genetico. Uno vale uno, ma solo per l\u2019Elevato. Il problema \u00e8 che adesso sono in due, ed entrambi hanno scoperto la vocazione autoritaria dell\u2019altro. L\u2019investitura di Conte non \u00e8 stata certo una decisione collegiale. Ha deciso Grillo da solo. Ma l\u2019ex presidente del Consiglio non sembra aver capito cosa significasse quella mano calata dall\u2019alto. Non esistono i pieni poteri, se non per una sola persona. Figurarsi quando l\u2019Elevato ha cominciato a capire che i fini divergevano, e non di poco.\n\nL\u2019ex comico identifica la salvaguardia del Movimento nel mantenimento di una linea antisistema, di natura ribellistica. Se il filone giustizialista si \u00e8 rinsecchito causa l\u2019alleanza del M5S con pressoch\u00e9 l\u2019intero arco parlamentare, non restano che le Cinque stelle, acqua, ambiente, trasporti, connettivit\u00e0 e sviluppo. Ma Grillo si \u00e8 convinto che Conte sia pi\u00f9 interessato a un semplice M5S governista che alla maieutica ecologista. E non pu\u00f2 accettare un Movimento personale come era stato bi-personale quello suo e di Casaleggio padre, se svuotato di ogni antagonismo e trasformato in un piedistallo dove appoggiare quella popolarit\u00e0 che i sondaggi ancora consegnano all\u2019ex premier. Alla fine, sullo Statuto si trover\u00e0 un accordo, perch\u00e9 entrambi i contendenti, che a diverso titolo si sentono in debito con la sorte, avrebbero troppo da perdere da una rottura definitiva. Ma da due debolezze non nasce mai alcuna forza. E neppure un nuovo Movimento con basi solide."}