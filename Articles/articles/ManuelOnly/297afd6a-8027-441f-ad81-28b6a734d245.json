{"id": "297afd6a-8027-441f-ad81-28b6a734d245", "meta_dataset": "", "meta_language": "Italian", "meta_label": "Group 1", "meta_title": "Chi arriva in Italia dal Regno Unito dovr\u00e0 trascorrere 5 giorni in quarantena a causa della diffusione della variante \u201cdelta\u201d", "url": "https://www.ilpost.it/2021/06/18/regno-unito-quarantena-variante-delta-ordinanza/", "text": "Il ministro della Salute Roberto Speranza ha annunciato di aver firmato un\u2019ordinanza che prevede, tra le altre cose, l\u2019introduzione di una quarantena di 5 giorni con obbligo di tampone per chi proviene dal Regno Unito. Il motivo \u00e8 il recente aumento dei contagi a causa principalmente della variante Delta del coronavirus (o \u201cindiana\u201d, secondo la vecchia nomenclatura): gioved\u00ec sono stati registrati 11.007 nuovi contagi, il numero pi\u00f9 alto dal 19 febbraio scorso.\n\nL\u2019ordinanza di Speranza prevede anche l\u2019ingresso dai paesi dell\u2019Unione Europea e da Stati Uniti, Canada e Giappone con i requisiti del certificato verde o \u201cgreen pass\u201d. Ha infine deciso il prolungamento delle misure di divieto di ingresso da India, Bangladesh e Sri Lanka."}