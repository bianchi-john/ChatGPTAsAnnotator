{"id": "7759caf8-f8af-49e7-b25f-2c5672996939", "meta_title": "Tutto sull'operazione \u201csalviamo l'estate\u201d", "url": "https://www.ilfoglio.it/eu-porn/2021/03/18/news/tutto-sull-operazione-salviamo-l-estate--2043532/", "text": "La Commissione organizza la riapertura che dovr\u00e0 essere un grande impegno di cooperazione. Le linee guida e il certificato, ovviamente verde\n\nLe immagini da Israele che circolavano in questi giorni sui social bisogna guardarle senza invidia, altrimenti \u00e8 difficile vederle fino in fondo. Se pensi: perch\u00e9 loro s\u00ec e noi no, sei finito. Invece se le guardi come un trailer, come un\u2019anteprima di quel che sar\u00e0, lo scetticismo sui vaccini, le dosi di AstraZeneca sospese, i ritardi e le polemiche riescono a evaporare: i ragazzi di Israele si assembrano sui tavoli all\u2019aperto senza mascherina, ballano e bevono e ridono, entrano nei posti al chiuso con la mascherina ma poi se hai il tuo certificato vaccinale ti si aprono tutte le porte, ti levi la mascherina, puoi ascoltare la musica che ti va, guardare un film, correre sul tapis rulant, flirtare con gli sconosciuti. Questo assaggio di normalit\u00e0 \u00e8 lo stesso che anche la Commissione europea, piegata da settimane di polemiche ininterrotte su qualsiasi cosa, ha voluto offrire agli europei nella conferenza stampa di ieri riassumibile in: proviamo a salvarci l\u2019estate. Le intenzioni sono buone, poi per\u00f2 bisogna metterle in pratica e mettersi anche tutti d\u2019accordo, che \u00e8 eccellenza e debolezza insieme dell\u2019Unione europea.\n\nLa Commissione chiede un approccio coordinato, ma gi\u00e0 scegliere un nome per il certificato verde \u00e8 stato complicato\n\nLa guerra non \u00e8 finita. Prima di organizzare la speranza, la presidente della Commissione, Ursula von der Leyen, \u00e8 tornata sulla questione che incupisce queste settimane: il divieto alle esportazioni di vaccini, il multilateralismo inceppato, \u201cl\u2019Astracaos\u201d, come lo chiamano i tedeschi (che al caos hanno parecchio contribuito). La von der Leyen ha annunciato la possibilit\u00e0 di introdurre un divieto di esportazioni per le dosi prodotte nell\u2019Ue se non ci sar\u00e0 \u201creciprocit\u00e0\u201d da parte britannica. Dall\u2019inizio del mese di febbraio \u201csono stati esportati 41 milioni di dosi in 33 paesi\u201d, ed \u00e8 difficile spiegare ai cittadini le ragioni dei ritardi negli approvvigionamenti europei. \u201cSe la situazione non cambia dovremo riflettere su come rendere le esportazioni di vaccini verso paesi produttori di vaccini dipendente dalla loro apertura\u201d, ha detto von der Leyen: \u201cRifletteremo anche se le esportazioni ai paesi che hanno tassi di vaccinazione pi\u00f9 alti dei nostri siano proporzionate\u201d. Con chi ce l\u2019ha, la von der Leyen, Stati Uniti, Regno Unito, Israele, India? Non con gli Stati Uniti, perch\u00e9 \u201cla reciprocit\u00e0 \u00e8 assicurata\u201d, non c\u2019\u00e8 esportazione di vaccini ma il flusso dei \u201cprodotti necessari per produrre vaccini\u201d \u00e8 garantito. Il bersaglio \u00e8 il Regno Unito. \u201cNelle ultime sei settimane, sono stati esportati dieci milioni di dosi: il Regno \u00e8 il paese numero uno per le esportazioni dell\u2019Ue. E il Regno Unito sta producendo AstraZeneca. Nel nostro contratto con AstraZeneca sono previsti due stabilimenti di produzione nel Regno Unito\u201d, ha spiegato von der Leyen. La minaccia di vietare le esportazioni \u201c\u00e8 un invito a dimostrarci che ci sono dosi che vengono dal Regno Unito nell\u2019Ue\u201d. Ancora una volta reciprocit\u00e0 \u00e8 la parola chiave.\n\nLa road map delle vaccinazioni. Entro la fine di marzo, l\u2019Ue avr\u00e0 ricevuto 100 milioni di dosi. Dalla seconda met\u00e0 di aprile arriver\u00e0 Johnson & Johnson che ha il vantaggio di essere monodose e dovrebbe fornire 55 milioni di vaccini. Da Pfizer-BioNTech ne arriveranno 200 milioni e da Moderna altri 35 milioni. \u201cAstraZeneca purtroppo consegner\u00e0 solo 70 milioni di dosi rispetto ai 180 milioni che sono contrattualmente obbligati a fornire\u201d, ha detto la von der Leyen. Complessivamente per fine giugno possono essere vaccinati pi\u00f9 di 200 milioni di cittadini europei, un obiettivo vicino al 70 per cento della popolazione adulta (265 milioni di persone) che la Commissione aveva fissato per la fine dell\u2019estate, ma che potrebbe essere raggiunto all\u2019inizio. Oggi \u00e8 attesa la dichiarazione dell\u2019Agenzia europea dei medicinali sulla sicurezza del vaccino AstraZeneca (sui contratti non rispettati invece c\u2019\u00e8 poco da fare).\n\nLe linee guida. \u201cUna delle lezioni che abbiamo imparato\u201d, dice il documento sulla riapertura coordinata dell\u2019Ue, \u201c\u00e8 che la nostra intradipendenza significa che se imponi restrizioni in una parte dell\u2019Ue, le implicazioni riguardano tutti. Ci aspettiamo che lo stesso valga nel momento in cui le restrizioni vengono allentate\u201d. Ecco perch\u00e9 ci vuole un piano comune. Il punto di partenza \u00e8 che bisogna tenere sotto controllo i dati del contagio: ogni allentamento deve essere giustificato, non si va da soli e non si va di fretta. Le vaccinazioni sono indispensabili ma non sono l\u2019unico pilastro della riapertura graduale: test e tracciamento restano dirimenti, ancor pi\u00f9 in presenza delle varianti. E con essi sono importanti i form per i passeggeri e il continuo scambio di informazioni. Quanto ai settori: il turismo \u00e8 quello fondamentale, perch\u00e9 in dodici stati membri dal 25 al 10 per cento del pil \u00e8 generato dal turismo. Nel 2020 c\u2019\u00e8 stato un crollo del 70 per cento e ci sono (almeno) undici milioni di posti di lavoro in bilico: per garantire un\u2019estate profittevole ci sono dei protocolli da rispettare che saranno distribuiti all\u2019inizio del periodo di vacanza in modo da aiutare il settore a organizzarsi e a garantire la sicurezza sanitaria.\n\nIl certificato verde. Doveva essere un passaporto, ma poi ci si \u00e8 accapigliati sulla parola: passaporto d\u00e0 l\u2019idea di un documento che bisogna avere per forza in tasca per viaggiare e l\u2019idea non piaceva. Non piaceva alla Germania che dall\u2019inizio, quando la Grecia aveva avanzato l\u2019idea di un passaporto per riaprire l\u2019estate, aveva storto il naso. Anche la Francia non era d\u2019accordo, temeva che cos\u00ec i francesi sarebbero rimasti incastrati. La Commissione aveva cos\u00ec pensato di chiamarlo pass \u2013 anche quello israeliano si chiama pass ed \u00e8 stato il primo e quello che tutti in questo momento sognano di avere con s\u00e9 \u2013 ma pass in tedesco vuol dire passaporto. Certificato era il primo passo per mettere tutti d\u2019accordo e il Digital green certificate adesso \u00e8 pronto per arrivare sul tavolo del prossimo vertice dei capi di stato e di governo, quando Ursula von der Leyen chieder\u00e0 di seguire un approccio coordinato per la riapertura.\n\nCome funziona. Il certificato vuole essere la prova che una persona \u00e8 stata vaccinata o che ha eseguito un test e dimostra di essere negativa al Covid o che ha avuto e superato la malattia. Non \u00e8 stata eliminata soltanto la parola passaporto dall\u2019idea iniziale, ma anche l\u2019aggettivo vaccinale. La Commissione ha fatto i suoi conti e seguendo la road map non \u00e8 pensabile che soltanto i vaccinati possano muoversi ed era necessario non escludere nessuno. La Commissione ha voluto anche prevenire che i vari paesi andassero per conto loro, come accaduto alle app di contact tracing, e ha promesso che sar\u00e0 lei a fornire un portale a cui tutti i paesi membri potranno accedere. Il portale sar\u00e0 anche una garanzia di veridicit\u00e0 di questi certificati che potranno essere digitali o di carta, l\u2019importante \u00e8 che ci sia il QR code. Ci sono poi le divergenze, i preconcetti contro l\u2019ottimismo della Commissione, che viene definito un po\u2019 troppo pieno di entusiasmo: \u00e8 bello pensare a un\u2019estate coordinata, ma li abbiamo visti gli stati, sono abituati a muoversi per conto loro. Lo hanno fatto anche con l\u2019autorizzazione dei vaccini. Per le certificazioni dei vaccinati l\u2019Ue accetta soltanto quelli autorizzati dall\u2019Ema, e come si fa con gli ungheresi e gli slovacchi che hanno autorizzato altri vaccini? Rimarranno a casa? Non \u00e8 detto, la Commissione vuole dare la possibilit\u00e0 ai singoli paesi di inserire anche quelli autorizzate dalle autorit\u00e0 sanitarie nazionale. Un ungherese vaccinato con Sputnik potr\u00e0 andare a Madrid, se gli spagnoli lo consentiranno, ma non potr\u00e0 andare a Berlino se i tedeschi decideranno che per loro gli immunizzati con il vaccino russo non sono autorizzati a entrare. E cosa fare per i paesi che impongono le quarantene anche ai vaccinati? L\u2019Italia \u00e8 fra questi. Baster\u00e0 informare gli altri stati. Gi\u00e0 sembra di sentirle le rimostranze per la protezione della privacy, che sar\u00e0 centrale per discutere dell\u2019esistenza di questo certificato.\n\nLe immagini di Israele vanno guardate senza invidia, come un trailer di ci\u00f2 che sar\u00e0. Evapora tutto, anche l\u2019Astracaos\n\nLa reciprocit\u00e0, di nuovo. Il certificato verde potr\u00e0 forse far ripartire l\u2019estate europea, ma non \u00e8 detto che garantisca altrettanto fuori dai confini dell\u2019Unione. Il primo problema \u00e8 sorto con la Cina, che vuole fare del passaporto vaccinale uno strumento per spingere e promuovere i propri vaccini. Le ambasciate cinesi negli Stati Uniti, in Italia, in India e nelle Filippine hanno detto che certo, Pechino \u00e8 entusiasta di accogliere, ma non sar\u00e0 per tutti: il visto sar\u00e0 facilitato per chi ha ricevuto il vaccino cinese. E\u2019 una politica esplorativa, scrive il Wall Street Journal, e secondo il portavoce del ministero degli Esteri cinesi \u201c\u00e8 basata su una sufficiente considerazione della sicurezza e dell\u2019efficacia\u201d del proprio vaccino. In conferenza stampa gli \u00e8 stato chiesto perch\u00e9 Pechino includesse solo quelli cinesi e non quelli riconosciuti dall\u2019Oms. Il portavoce ha risposto che sar\u00e0 possibile in seguito al riconoscimento reciproco. E\u2019 questo il cuore del ricatto di Pechino: se vuoi venire qui, devi riconoscere che ho ragione io.\n\nTurismo e vaccinazioni. Tra i paesi che pi\u00f9 insistono per una riapertura che salvi l\u2019estate, Malta \u00e8 quello che ha un rapporto pi\u00f9 alto di vaccinazioni su cento abitanti (27,19). La Grecia \u00e8 qualche posizione pi\u00f9 in basso con 12,31, poi c\u2019\u00e8 la Spagna con 11,45 e il Portogallo pi\u00f9 o meno sullo stesso livello (11,41). Cipro e Italia sono un filo meno efficaci, ma di poco, 11,33 e 11,11.\n\nNoi stiamo facendo liste di posti da vedere, posti gi\u00e0 visti da andare a ritrovare, mari, montagne, parchi, musei. Non ci baster\u00e0 un\u2019estate per fare, rifare e disfare tutto. Tra le citt\u00e0 che rivedremmo volentieri c\u2019\u00e8 Budapest, la roccaforte anti Orb\u00e1n. E\u2019 stata il set di tanti film e si \u00e8 finta anche lei personaggio tante volte. Si \u00e8 finta Parigi, New York, Mosca: una citt\u00e0 camaleonte, una citt\u00e0 che ne ha mille dentro. Il punto giusto per studiare nuove forme di convivenza, e per ripartire, soprattutto."}