{"id": "9b988da9-4ea5-42c0-b596-e997962ae5a6", "meta_dataset": "", "meta_language": "Italian", "meta_label": "Group 1", "meta_title": "\"A bordo due scafisti...\". Salvini smonta il teorema dei pm", "url": "https://www.ilgiornale.it/news/cronache/domani-lultima-udienza-preliminare-sul-caso-gregoretti-i-1946370.html", "text": "Dovrebbe, salvo clamorose novit\u00e0, essere l'ultimo atto del caso Gregoretti. L'udienza che oggi avr\u00e0 luogo nell'aula bunker del carcere di Catania potrebbe portare alla definitiva archiviazione per Matteo Salvini.\n\nDel resto la richiesta della stessa procura etnea, lo scorso 10 aprile, \u00e8 stata questa: non luogo a procedere per l'imputato, ossia per l'ex ministro dell'Interno.\n\nIl caso Gregoretti\n\nLa vicenda Gregoretti parte da lontano. Nel luglio del 2019 dalle stanze del Viminale, all'epoca retto da Matteo Salvini, \u00e8 arrivato il diniego allo sbarco della nave della Guardia Costiera Gregoretti, nel frattempo ancorata ad Augusta con diversi migranti a bordo. Per quattro giorni, dal 27 al 31 luglio, il ministero dell'Interno ha mantenuto questa posizione.\n\nLo sbarco \u00e8 avvenuto dopo le rassicurazioni da parte europea dell'attivazione di una procedura di redistribuzione dei migranti. Il 30 luglio per\u00f2 la procura di Siracusa aveva gi\u00e0 aperto un fascicolo nei confronti di Salvini. Le accuse erano quelle di abuso di ufficio e sequestro di persona.\n\nPer competenza le carte sono state passate al tribunale dei ministri di Catania, essendo il leader della Lega ancora in carica. Tuttavia la procura retta da Carmelo Zuccaro gi\u00e0 a settembre aveva chiesto l'archiviazione. Si \u00e8 per\u00f2 arrivati alle udienze preliminari per via della richiesta del tribunale dei ministri al Senato, con l'aula di Palazzo Madama che ha dato il disco verde il 12 febbraio 2020.\n\nIl debutto nelle aule dell'aula bunker di Catania ha dato per\u00f2 la possibilit\u00e0 a Matteo Salvini di sottolineare la sua tesi. Ossia che in quell'occasione non c'\u00e8 stato alcun sequestro e che, soprattutto, la sua azione \u00e8 stata concordata con il resto del governo Conte I.\n\nLe memorie difensive di Salvini\n\nL'ex ministro dell'Interno domani sar\u00e0 a Catania. Con s\u00e9, tra le carte portate nella citt\u00e0 siciliana, avr\u00e0 anche copia delle 51 pagine che compongono le sue memorie difensive depositate alla vigilia dell'ultima udienza di aprile.\n\nSi tratta di un documento in cui Salvini, oltre a ripercorrere la vicenda, traccia la sua linea difensiva ricordando alcuni elementi particolari. A partire ad esempio dal fatto che a bordo della Gregoretti vi erano anche due scafisti: \u201cTutto \u00e8 confermato \u2013 si legge \u2013 dall'anomalo ritrovamento di un dispositivo che induceva a ritenere che a bordo fossero presenti degli scafisti\u201d.\n\nC'\u00e8 poi la questione legata alla strategia concordata con il governo: \u201cCito per la loro nitidezza \u2013 ha scritto Salvini nelle memorie \u2013 le dichiarazioni del Presidente del Consiglio Giuseppe Conte, il quale in data 28 dicembre 2019, in occasione della conferenza stampa di fine anno, afferm\u00f2: \u201cper quanto riguarda le ricollocazioni abbiamo sempre a livello di Presidenza, anche con l\u2019ausilio del Ministero degli esteri, lavorato noi per ricollocare e quindi consentire poi lo sbarco\u201d.\n\nLa posizione dell'intero governo \u00e8 stata esaminata a lungo dal Gip Nunzio Sarpietro durante questa fase pre processuale. Alcune udienze hanno coinvolto ministri chiave del governo Conte I, da Toninelli e Luigi Di Maio, passando anche per l'ex presidente del consiglio. Proprio dopo aver ascoltato a Roma Giuseppe Conte, Sarpietro ha dichiarato di aver ravvisato \u201cun lavoro di squadra\u201d.\n\nLe 51 pagine delle memorie depositate da Salvini si concludono poi con la rivendicazione del lavoro svolto: \u201cConcludo ricordando le parole con le quali ho assunto l\u2019incarico di Ministro dell\u2019interno \u2013 si legge \u2013 ho giurato di essere fedele alla Repubblica, di osservare lealmente la Costituzione e le leggi e di esercitare le mie funzioni nell\u2019interesse esclusivo della Nazione. \u00c8 con questo spirito che ho sempre agito da Ministro dell\u2019interno, nel rispetto dei miei doveri e della volont\u00e0 del popolo sovrano\u201d."}