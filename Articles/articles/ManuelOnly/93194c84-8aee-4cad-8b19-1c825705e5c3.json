{"id": "93194c84-8aee-4cad-8b19-1c825705e5c3", "meta_title": "Clubhouse \u00e8 durato poco, sembra", "url": "https://www.ilpost.it/2021/05/05/clubhouse-social-network-calo-utenti/", "text": "Negli ultimi tempi l\u2019esclusivo social network Clubhouse, basato sulle conversazioni vocali in diretta e che attravers\u00f2 un momento di grande attenzione qualche mese fa, non se la passa troppo bene. Secondo i dati diffusi dalla societ\u00e0 di analisi SensorTower, a gennaio la sua applicazione era stata scaricata circa 2,4 milioni di volte e a febbraio ben 9,6 milioni di volte: a marzo, per\u00f2, i download sono stati solo 2,7 milioni e ad aprile 922mila, numeri che non si vedevano da dicembre. Lo scorso 31 marzo la giornalista statunitense Anna Wiener, nota per il suo libro-memoir sul mondo della Silicon Valley La Valle Oscura, aveva raccontato sul New Yorker che Clubhouse le \u00absembrava un po\u2019 una festa\u00bb: di recente per\u00f2 pare che \u00abla festa sia finita\u00bb, come ha scritto Vanity Fair.\n\nLa competizione degli altri social network \u00e8 sempre pi\u00f9 forte, anche perch\u00e9 ha avuto manifestazioni piuttosto aggressive: Twitter da poche settimane ha introdotto una funzione che imita palesemente quelle di Clubhouse. A calare non sono stati soltanto i download, ma anche e soprattutto gli utenti che utilizzano attivamente Clubhouse: un\u2019analisi della societ\u00e0 di consulenza Apptopia citata dal sito TechCrunch ha infatti evidenziato che nell\u2019ultimo mese gli utenti giornalieri attivi sono calati del 68 per cento rispetto a quelli dello scorso febbraio.\n\nClubhouse era stato creato nel marzo del 2020 ed \u00e8 diventato molto famoso negli Stati Uniti soprattutto all\u2019inizio del 2021, ottenendo un discreto interesse anche in Italia, soprattutto tra giornalisti, esperti di strumenti digitali e persone con un grosso seguito online. A differenza della maggior parte dei social network, dove ci si scambiano messaggi o si condividono immagini, Clubhouse \u00e8 pensato per conversare di qualsiasi argomento non solo con chi si conosce, ma con chiunque, attraverso gruppi che sono chiamati \u201cstanze\u201d; si chiede di intervenire con una simbolica alzata di mano, oppure si pu\u00f2 semplicemente ascoltare altre persone che parlano di qualcosa.\n\nDiversamente da piattaforme come Facebook o Twitter, dove ci si pu\u00f2 iscrivere piuttosto liberamente, Clubhouse era ed \u00e8 rimasto molto esclusivo, infatti \u00e8 previsto che ci si possa creare un profilo solo se si viene invitati da un altro utente o mettendosi in lista d\u2019attesa. Per dare l\u2019idea, Wiener ha raccontato che a marzo gli utenti gi\u00e0 iscritti vendevano i codici dei propri inviti su eBay anche per diverse centinaia di dollari.\n\nSecondo il sito The Verge, Clubhouse ha ridefinito il formato di social network, un po\u2019 come aveva fatto a suo tempo Snapchat grazie ai video e alle foto che si cancellano dopo pochi secondi. Allo stesso tempo, per\u00f2, la sua sopravvivenza \u00e8 inevitabilmente condizionata sia dalla concorrenza che dalla capacit\u00e0 di mantenere alto l\u2019interesse degli utenti, oltre che da alcune mancanze tecnologiche e soprattutto dal periodo che stiamo vivendo.\n\nSecondo diversi esperti Clubhouse ha avuto un enorme successo soprattutto grazie alla pandemia da coronavirus, che per\u00f2 allo stesso tempo \u00e8 diventata il suo principale limite.\n\nDa un lato, infatti, ha introdotto un modo nuovo di interagire e comunicare in un periodo in cui nella maggior parte dei paesi erano in vigore restrizioni sugli spostamenti: e l\u2019idea di conversare su un social network poteva offrire un contatto pi\u00f9 spontaneo e diretto rispetto a un messaggio o a un post scritto. Dall\u2019altro, con l\u2019avvio delle campagne vaccinali e il progressivo allentamento delle misure restrittive, sempre pi\u00f9 persone hanno cominciato a uscire di casa e a utilizzarlo molto meno, facendo s\u00ec che diventasse un fenomeno temporaneo e per lo pi\u00f9 legato al tempo passato in casa nel lockdown.\n\nIn pi\u00f9, il rapido successo che Clubhouse aveva avuto negli ultimi mesi ha spinto anche altre note aziende di social network \u2013 molto pi\u00f9 grosse e strutturate \u2013 a sviluppare nuove funzionalit\u00e0 per competere con la sua proposta, e che pertanto potrebbero renderla meno appetibile agli occhi degli utenti. Twitter ha introdotto \u201cSpaces\u201d, che d\u00e0 la possibilit\u00e0 di condividere conversazioni audio dal vivo agli utenti che hanno pi\u00f9 di 600 follower, attirando potenzialmente un pubblico molto pi\u00f9 ampio, visto il bacino iniziale estremamente maggiore di persone iscritte e le reti sociali gi\u00e0 strutturate nel corso di anni e anni.\n\nUn altro dei problemi \u00e8 che Clubhouse si pu\u00f2 scaricare solo da iPhone o iPad con sistema operativo iOS 13.0 o pi\u00f9 aggiornato, e non attraverso Android. Domenica l\u2019azienda che gestisce il social network ha annunciato che sta testando una prima versione dell\u2019app per Android, con l\u2019obiettivo di \u00abdare il benvenuto\u00bb anche agli utenti di questo sistema operativo \u00abnel giro delle prossime settimane\u00bb, ma secondo alcuni \u00e8 gi\u00e0 troppo in ritardo.\n\n\nInoltre, il fatto che Clubhouse sia accessibile soltanto su invito da un lato ha certamente aiutato la sua crescita nel primo periodo, alimentando l\u2019hype (cio\u00e8 l\u2019eccitazione e il chiacchiericcio per un prodotto nuovo), ma dall\u2019altro ha probabilmente dissuaso gli utenti che non sono riusciti ad accedervi subito e hanno finito con il perdere interesse.\n\nPer fare un esempio, a inizio aprile il giornalista di The Information Alex Heath aveva condiviso su Twitter alcune statistiche ottenute dalla divisione marketing di Clubhouse, secondo cui pi\u00f9 di 6 milioni di persone erano in lista di attesa per ottenere un invito: se da un lato questo numero sembra enorme, dall\u2019altro va per\u00f2 interpretato. Per potersi iscrivere alla lista d\u2019attesa infatti \u00e8 necessario scaricare l\u2019applicazione, cos\u00ec come per accettare l\u2019invito di una persona che \u00e8 gi\u00e0 utente. Visto che i download sono calati drasticamente negli ultimi mesi, vuole probabilmente dire che i nuovi utenti che si sono messi in attesa sono relativamente pochi, e tanti sono invece in attesa da tanto tempo. Visto quant\u2019\u00e8 cambiata la percezione intorno al social network, non \u00e8 detto che una volta ammessi utilizzeranno la piattaforma in modo attivo.\n\nWiener ha raccontato che all\u2019inizio era stata entusiasta di lasciarsi ispirare dalle conversazioni che seguiva su Clubhouse: l\u2019ha descritta come un\u2019esperienza sempre diversa, stimolante, che poteva concedersi mentre riposava sul divano o piegava il bucato, e che soprattutto non avrebbe potuto fare attraverso la maggior parte degli altri social network. Dopo un po\u2019 di tempo, per\u00f2, ha detto che si era trovata a passare rapidamente di stanza virtuale in stanza virtuale, come a una festa dove non si \u00e8 ancora inquadrato bene l\u2019ambiente, e questo aveva finito col farla sentire \u00abinsofferente e insoddisfatta\u00bb: con la sensazione di non ricordarsi come e perch\u00e9 ci fosse arrivata, ma con la consapevolezza di essere di passaggio e che non ci sarebbe rimasta troppo a lungo."}