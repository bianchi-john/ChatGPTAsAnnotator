{"id": "e12996b0-f859-4d54-9541-b94711319455", "meta_dataset": "", "meta_language": "Italian", "meta_label": "Group 2", "meta_title": "Liscia o gassata: installato a Borgonovo il distributore gratuito di acqua pubblica", "url": "https://www.liberta.it/news/cronaca/2021/05/24/liscia-o-gassata-installato-a-borgonovo-il-distributore-gratuito-di-acqua-pubblica/", "text": "E\u2019 stato inaugurato a Borgonovo il distributore di acqua pubblica. La struttura, posizionata in Piazza Garibaldi, vicino ai giardini pubblici, \u00e8 stata presentata dal Sindaco del Comune di Borgonovo Pietro Mazzocchi e dal responsabile iReti Acque Potabili Piacenza, Stefano Mussi.\n\nL\u2019impianto \u00e8 alimentato dall\u2019acqua dell\u2019acquedotto e pu\u00f2 distribuire gratuitamente due differenti tipologie di acqua: gassata e naturale, entrambe refrigerate. L\u2019erogazione avviene mediante rubinetti dotati di sensori elettronici: basta avvicinare la bottiglia al punto di erogazione per prelevare l\u2019acqua. Il nuovo distributore permette ai cittadini non solo di bere acqua di qualit\u00e0 del pubblico acquedotto gestito da Iren, ma anche di incidere notevolmente sulla produzione dei rifiuti, riducendone la quantit\u00e0.\n\n\u201cE\u2019 un intervento in cui l\u2019Amministrazione crede da tempo. A causa dei vincoli di bilancio che l\u2019Ente ha avuto negli ultimi anni, solo oggi siamo riusciti a vedere la realizzazione del progetto \u2013 ha sottolineato il Sindaco Pietro Mazzocchi -. Ci siamo spesi perch\u00e9 anche a Borgonovo ci fosse la possibilit\u00e0 di bere l\u2019acqua del pubblico acquedotto sia per dare un aiuto in termini economici ai cittadini, sia soprattutto per evitare il continuo uso di plastica con il conseguente impatto sull\u2019ambiente. Abbiamo invitato all\u2019inaugurazione una scuola che \u00e8 rappresentata dai bambini che frequentano l\u2019ultimo anno della scuola materna. I bambini sono i migliori testimoni per sensibilizzare gli adulti verso una nuova cultura di cura dell\u2019ambiente\u201d.\n\nCon l\u2019entrata in funzione del distributore di Acquapubblica di Borgonovo, ad oggi sono 29 i distributori di acqua pubblica presenti sul territorio della provincia di Piacenza."}