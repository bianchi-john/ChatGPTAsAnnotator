{"id": "75c7a384-1cf2-404d-b164-8a4f74d0c16c", "meta_title": "Vaccini, \u00e8 l\u2019ora degli over 40. Lombardia, dal 2 giugno tocca agli under 30", "url": "https://www.ilsole24ore.com/art/vaccini-e-l-ora-over-40-ecco-dove-partono-prenotazioni-AECQZ9H", "text": "Le regioni italiane potranno aprire alle vaccinazioni degli over 40 a partire da luned\u00ec 17 maggio. La fuga in avanti del Veneto, seguito a ruota dal Friuli Venezia Giulia, ha convinto il Commissario all\u2019emergenza Covid Francesco Figliuolo a dare il nulla osta, malgrado la platea degli over 50, 60 e 70 sia ancora lontana da un livello sufficiente di copertura. La campagna vaccinale ha bisogno infatti di uno sprint per raggiungere la media settimanale delle 500mila somministrazioni giornaliere (siamo a 469mila).\n\nIn una lettera inviata alle Regioni, Figliuolo ha raccomandato comunque ai governatori \u00abl'assoluta necessit\u00e0 di continuare a mantenere particolare attenzione per i soggetti fragili, classi di et\u00e0 over 60, cittadini che presentano comorbidit\u00e0, fino a garantirne la massima copertura\u00bb. Per questo l'inizio delle somministrazioni per gli over 40 non avverr\u00e0 contemporaneamente in tutta Italia, ma solo nelle regioni che sono gi\u00e0 pronte e che hanno gi\u00e0 completato la vaccinazione di gran parte delle categorie citate dal commissario.\n\nRegioni apripista\n\nIl Veneto, tra le regioni pi\u00f9 virtuose con il 90% delle somministrazioni delle dosi a disposizione, si \u00e8 invece gi\u00e0 mosso. Luned\u00ec 17 maggio il portale della regione consentir\u00e0 l\u2019accesso alla prenotazione agli oltre 740mila residenti. \u00abDa luned\u00ec 10 maggio apriamo ai quarantenni e la partita dei cinquantenni verr\u00e0 chiusa, gli altri si metteranno in coda. Mettiamo in sicurezza questa fascia di et\u00e0, poi puntiamo ad allargare la vaccinazione a chiunque voglia e magari a categorie come il Turismo\u00bb ha dichiarato il governatore Luca Zaia.\n\nStessa scelta e stessa data (17 maggio) anche in Friuli Venezia Giulia. \u00abDa luned\u00ec, se al momento della prenotazione ci saranno spazi liberi nelle agende, noi inseriremo chiunque possa prenotarsi, anche gli over 40, per i quali le prenotazioni inizieranno quel giorno\u00bb ha annunciato il presidente Massimiliano Fedriga. Mentre in Piemonte da luned\u00ec 17 potranno iscriversi coloro che appartengono alla fascia 45-49 anni e da venerd\u00ec 21 maggio alla fascia 40-44 anni.\n\nAnche in Puglia dal 17 maggio, alle ore 14, si apriranno le prenotazioni per la classe degli over 40 ma si proceder\u00e0 per categorie: da subito solo i nati tra il 1970 e il 1973. Mercoled\u00ec 19 maggio (sempre alle 14) si passer\u00e0 alla fascia 1974-1977 e si chiuder\u00e0 venerd\u00ec 21 con la fascia 1978-1981. Estensione della somministrazione del vaccino ai nati dal 1972 al 1981 pure in Sicilia: anche in questo caso prenotazioni aperte dal 17 maggio. \u00abLuned\u00ec verr\u00e0 aperta la piattaforma per la prenotazione dei vaccini anche agli over 40\u00bb ha annunciato il presidente della Regione Abruzzo, Marco Marsilio.\n\nLazio, open day AstraZneca per over40\n\nLa Regione guidata da Nicola Zingaretti ha organizzato per sabato 15 e domenica 16 maggio l\u2019open day Astrazeneca dedicato agli over 40 che interesser\u00e0 21 centri vaccinali. \u00abSono disponibili oltre 20mila slot - ha detto l\u2019assessore alla Sanit\u00e0 D\u2019Amato -. Questa modalit\u00e0 \u00e8 una sperimentazione che se andr\u00e0 bene verr\u00e0 replicata\u00bb. In serata lo stesso assessore ha fatto sapere: \u00abSuccesso straordinario in meno di tre ore sold out a Roma, Frosinone, Latina e Viterbo. La modalit\u00e0 del ticket virtuale ha funzionato e sono rimasti pochi slot all'outlet di Valmontone e Rieti. L\u2019esperienza \u00e8 da ripetere con un numero di dosi necessariamente maggiore che richiederemo alla struttura commissariale\u00bb.\n\nBertolaso: prenotazioni 40-49 anni dal 20 maggio\n\nLa Lombardia aprir\u00e0 le prenotazioni agli over 40 da gioved\u00ec 20 maggio, \u201cgarantendo la possibilit\u00e0 di vaccinarsi alla fascia anagrafica 40-49 \u201cai primi di giugno\u201d, ha spiegato il coordinatore della campagna vaccinale in Lombardia, Guido Bertolaso, in conferenza stampa a Palazzo Lombardia a Milano. A seguire \u201cl'ipotesi \u00e8 di aprire le prenotazioni ai 30-39 anni dal 27 maggio\u201d. \u201cIl 2 giugno, non casualmente il giorno della Festa Repubblica, apriremo le vaccinazioni all'ultima categoria, ovvero i ragazzi dai 16 ai 29 anni, in modo di ricevere la prima dose prima di andarsene in vacanza\u201d, ha concluso Bertolaso. Secondo il coordinatore alle vaccinazioni la Lombardia ha effettuato 163.900 vaccinazioni \u201cin pi\u00f9 rispetto ai compiti a casa, mentre il resto dell'Italia ci parla di un delta negativo di 102.000 inoculazioni. Se la Lombardia non avesse lavorato con questi ritmi, il target a livello nazionale non sarebbe stato conseguito\u201d.\n\nDosi anticipate alle Regioni avanti con i target\n\nIntanto la struttura commissariale ha autorizzato un meccanismo di 'compensazione' con l'anticipo di ulteriori dosi alle Regioni che rispettano i target previsti dal Piano nazionale, e che necessitano di ulteriori dosi oltre a quelle gi\u00e0 consegnate in virt\u00f9 di un alto numero di somministrazioni. Per la ripartizione viene comunque rispettata la quota parte spettante a ciascun territorio. Le dosi vengono comunque poi recuperate in seguito dalle altre regioni. A chiedere pi\u00f9 dosi, in particolare quelle di Astrazeneca che sono meno utilizzate in alcuni territori, sono Veneto, Lombardia e Piemonte.\n\nIl nodo delle vaccinazioni in vacanza\n\nE nel frattempo, con l'avvicinarsi delle vacanze, il governo sta pensando alla possibilit\u00e0 di consentire le vaccinazioni anche ai turisti in visita in regioni diverse da quella di residenza. L'accordo sembra essere vicino, come ha anticipato l'assessore alla Salute della Regione Lazio, Alessio D'Amato. \u00abIl commissario Figliuolo \u00e8 determinato - ha detto -, c'\u00e8 un tema di sistemi informativi da mettere in comunicazione tra di loro, ma attraverso l'anagrafe vaccinale nazionale io credo che ci si arriver\u00e0 in breve tempo\u00bb."}