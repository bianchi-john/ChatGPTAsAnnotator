{"id": "55d744cd-36c6-4747-b055-981c9aba3fae", "meta_title": "Catania, ruba macchinari e alcolici da un bar in aeroporto: denunciato", "url": "https://www.cataniatoday.it/cronaca/furto-alcolici-aeroporto-polizia-catania.html", "text": "La polizia giudiziaria dell'aeroporto di Catania ha denunciato un uomo di 39 anni per il furto, all'interno dello scalo, di alcuni macchinari industriali per la ristorazione e di numerose bottiglie di alcolici.\n\nLe indagini hanno permesso di ricostruire il modo di agire del ladro. L'uomo operava con un complice non ancora identificato. Dopo ripetuti sopralluoghi a bordo di una vecchia utilitaria, si \u00e8 introdotto all\u2019interno del bar-ristorante, mettendo a segno il colpo.\n\nGli investigatori sono riusciti, attraverso un sofisticato controllo incrociato con altri sistemi, a risalire all\u2019identit\u00e0 di uno dei malfattori responsabili del reato di furto aggravato."}