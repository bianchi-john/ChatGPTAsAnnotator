{"id": "b3e3d88a-0f40-4046-95a2-3a862e36c789", "meta_title": "Covid a Napoli, \u00e8 boom di contagi: la terza ondata travolge la provincia", "url": "https://www.ilmattino.it/napoli/cronaca/covid_a_napoli_provincia_terza_ondata-5756227.html", "text": "La provincia di Napoli alle prese con la temuta terza ondata della pandemia, arrivata prima che la campagna vaccinale potesse entrare nel vivo ed arginare i contagi almeno tra i soggetti pi\u00f9 vulnerabili della popolazione. Le conferme che in particolare nell\u2019area vesuviana a sud del capoluogo ormai siamo entrati in una nuova e difficile fase arrivano dai dati diffusi dalle Asl. Nei sei Comuni della penisola sorrentina, ad esempio, \u00e8 stata ampiamente superata la soglia dei 500 positivi. E i numeri sono in continua crescita. Il picco a Sorrento, con 154 contagi, ma sono a tre cifre anche a Massa Lubrense (108) e Piano di Sorrento (100). Nel resto della Costiera la situazione \u00e8 altrettanto allarmante visto che in piccole citt\u00e0 come Sant\u2019Agnello e Meta, che non arrivano ai 10mila abitanti, si contano comunque 78 e 65 casi. Sembra andare in controtendenza Vico Equense, il Comune con pi\u00f9 residenti del comprensorio (20.777), dove nelle ultime settimane si \u00e8 registrato un sostanziale calo dei contagi, ora a quota 44.\n\nDiversi i fattori che possono concorrere a spiegare come mai nell\u2019area pi\u00f9 a sud della provincia di Napoli il trend sia in cos\u00ec forte crescita. A incidere in maniera determinante \u00e8 il tracciamento dei casi. Al riscontro di una nuova positivit\u00e0 scatta immediatamente il protocollo per i tamponi a catena ai familiari stretti e alle frequentazioni abituali ed \u00e8 cos\u00ec che vengono fuori i cluster. Poi ci sono i focolai nelle scuole. Nonostante i sindaci abbiano deciso di tenere chiuse le superiori, con cadenza quasi quotidiana emergono contagi tra studenti, insegnanti e personale scolastico, con conseguente diffusione in ambito familiare. Di ieri la notizia della quarantena imposta a 42 studenti della secondaria di primo grado del plesso Amalfi di Piano di Sorrento dopo che \u00e8 stata rilevata la positivit\u00e0 di un docente. Infine c\u2019\u00e8 il contributo che arriva dallo screening della popolazione avviato grazie ai test antigenici donati alle amministrazioni dalla Msc Foundation che sta consentendo di individuare casi, soprattutto di asintomatici, che probabilmente non sarebbero mai stati scoperti. Di pari passo sale anche il numero dei decessi. L\u2019ultimo in ordine di tempo quello di una donna ieri a Vico Equense. In totale, dallo scoppio della pandemia, si contano 39 vittime del Covid in Costiera, pi\u00f9 di 30 solo da ottobre ad oggi, 4 nei primi nove giorni del mese di febbraio.\n\nLa terza ondata travolge anche il San Leonardo di Castellammare dove i ricoverati per Covid aumentano vertiginosamente. Dai sette posti nel pronto soccorso dedicati all\u2019accettazione dei positivi si \u00e8 gi\u00e0 passati al doppio. Le ambulanze con a bordo pazienti da ventilare e bisognosi di cure ospedaliere affollano l\u2019ingresso centrale e spesso aspettano ore prima di poter \u00absbarellare\u00bb. Ieri l\u2019incontro tra il direttore degli ospedali di Sorrento e Castellammare Giuseppe Lombardi e i primari stabiesi per definire protocolli pi\u00f9 serrati per l\u2019accesso nei reparti e l\u2019attivazione di percorsi dedicati. Al terzo piano, il reparto che fino a oggi ha fatto da filtro per i casi sospetti \u00e8 tornato a pieno regime e presto ospiter\u00e0 i Covid che necessitano di ricovero e che non possono essere trasferiti nei centri specializzati. Nel weekend sono stati 14 i nuovi ricoverati, un numero in costante crescita anche a causa dei positivi che vengono pi\u00f9 spesso scovati nel percorso \u00abpulito\u00bb. D\u2019altronde in citt\u00e0 le cose non vanno meglio e ieri sono stati annunciati novanta contagi in un giorno, su 276 tamponi lavorati. Tanti sono giovanissimi (ci sono venti piccoli tra i 3 ed i 10 anni e undici ragazzi tra gli 11 e i 17 anni) e quasi tutti hanno sintomi. Castellammare vive la terza ondata che in pochi giorni ha raddoppiato l\u2019indice di contagio, arrivato al 36%.\n\n\u00abNe ho parlato di recente con il presidente Aghina, che si \u00e8 detto preoccupato per la curva dei contagi. Tra i motivi c\u2019\u00e8 la scarsa cultura del rispetto delle regole e una questione economica. Molti scendono ogni giorno per \u201carrangiare\u201d\u00bb. \u00c8 il racconto del sindaco di Torre Annunziata Vincenzo Ascione di un suo recente incontro con il vertice del tribunale torrese. Ormai \u00e8 diventato un caso quello della citt\u00e0 oplontina che ha segnato ieri quota 849 positivi, nonostante sia stata in vigore per una settimana la zona arancione, le scuole non siano state mai praticamente riaperte e da ieri ci siano molte restrizioni che vanno oltre la zona gialla. I numeri hanno fatto alzare il livello d\u2019allerta fin dalla fine delle feste natalizie. Un trend crescente e mai interrotto di contagi, con una media giornaliera di 40 positivi, con il picco dei 116 il 30 gennaio. Ma a preoccupare ancora di pi\u00f9 \u00e8 il rapporto tra i test eseguiti ogni giorno e i risultati positivi, che si attesta sul 20 per cento, con punte minime del 13 ma anche massime del 30 per cento. \u00abPurtroppo la nostra non \u00e8 una realt\u00e0 nella quale ci sono ampie fette medio borghesi che se devono mettersi in isolamento lo fanno. Da noi molta popolazione vive arrangiandosi\u00bb continua il sindaco Ascione, che con l\u2019ultima ordinanza ha allentato le misure restrittive per gli esercizi commerciali. \u00abHa senso chiudere quando non ci si pu\u00f2 spostare in altre citt\u00e0, ma non \u00e8 il caso dei nostri territorio dove non c\u2019\u00e8 soluzione di continuit\u00e0. Purtroppo le persone non si rendono conto che il virus sta agendo con una virulenza incredibile\u00bb."}