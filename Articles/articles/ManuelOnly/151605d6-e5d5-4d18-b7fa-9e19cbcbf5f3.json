{"id": "151605d6-e5d5-4d18-b7fa-9e19cbcbf5f3", "meta_title": "Il rave party va avanti, schierati oltre 100 agenti: identificate 200 persone su seimila", "url": "https://iltirreno.gelocal.it/pontedera/cronaca/2021/07/05/news/il-rave-party-va-avanti-schierati-oltre-100-agenti-per-ora-nessuna-criticita-1.40464923", "text": "Il prefetto Giuseppe Castaldo dopo la riunione del comitato per l'ordine e la sicurezza: \"Stiamo monitorando la situazione, per ora nessuna criticit\u00e0\"\n\nSANTA MARIA A MONTE. Il rave non autorizzato con oltre 5mila giovani arrivati da mezza Europa (Francia, Spagna, Germania, Belgio e altri paesi) va avanti a Tavolaia, sulle colline di Santa Maria a Monte. \n\nLungo le strade di accesso all'area -che \u00e8 stata letteralmente invasa da sabato 3 luglio e che faceva parte della tenuta annessa a Villa Mayer - \u00e8 stato predisposto un cordone di forze dell'ordine che hanno istituito tre check point per impedire nuovi arrivi. La questura da oltre 24 ore sta coordinando un apposito servizio di ordine pubblico, con oltre un centinaio di agenti delle forze dell'ordine. Attenzione anche alle misure anti-Covid.\n\nAl momento le persone identificate dalle forze dell'ordine e che ora rischiano una denuncia per invasione di terreno privato sono circa 200 sui circa seimila partecipanti. La mattina di luned\u00ec 5 luglio si \u00e8 riunito il comitato per l'ordine e la sicurezza, convocato dal prefetto dopo l'sos lanciato dalla sindaca Ilaria Parrella: \"Stiamo monitorando la situazione - sottolinea Giuseppe Castaldo - e non si segnalano particolari criticit\u00e0 al di l\u00f2 della musica techno molto alta che \u00e8 udibile anche a centinaia di metri di distanza. Non abbiamo neppure notizia di criticit\u00e0 sotto il profilo sanitario, anche se sul posto vi sono ambulanze e personale del 118 pronti a intervenire in caso di necessit\u00e0\"."}