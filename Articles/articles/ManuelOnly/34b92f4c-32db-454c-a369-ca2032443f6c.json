{"id": "34b92f4c-32db-454c-a369-ca2032443f6c", "meta_title": "Le borsette fatte a 3 euro l'ora vendute a 820 euro: e gli industriali in silenzio", "url": "https://iltirreno.gelocal.it/regione/toscana/2021/05/25/news/le-borsette-fatte-a-3-euro-l-ora-vendute-a-820-euro-e-gli-industriali-in-silenzio-1.40314367", "text": "Il sistema \u00e8 stato disegnato come una piramide. In vetta c\u2019\u00e8 la griffe che fiuta le tendenze e disegna i modelli. Sotto il fornitore di prima fascia, cui la griffe delega la produzione fornendo il modello da realizzare e la merce con cui fabbricarlo\n\nIo credo che se una borsetta che viene venduta a 820 euro \u00e8 prodotta da operai pagati tre euro l\u2019ora \u2013 e se sbagliano cinghiate! \u2013 ecco, io credo che ci sia un problema. E sfido chiunque a sostenere il contrario.\n\nGli operai della pelletteria Serena di Poggio a Caiano al centro di una fragorosa ma purtroppo rara inchiesta della Procura della Repubblica di Prato venivano pagati una miseria per incollare le borse. Per curiosit\u00e0 ho recuperato il modello di quelle scatoline di pelle griffata \u2013 non dir\u00f2 il nome perch\u00e9 il problema \u00e8 il peccato, non il peccatore \u2013 e scoperto che vengono vendute online a 820 euro.\n\nOra va tanto di moda parlare di \u201csostenibilit\u00e0\u201d. Ma questa \u00e8 una \u201cinsostenibilit\u00e0\u201d che non possiamo pi\u00f9 permetterci perch\u00e9 genera ingiustizie e danni reputazionali che alla lunga si traducono in perdite di ricchezza e di occupazione. Un\u2019imprenditoria consapevole e matura dovrebbe per prima condannare e distinguersi. Invece\u2026\n\nConosco quelle plaghe, perch\u00e9 ci sono nato e cresciuto e, sotto l\u2019incalzare delle inchieste della magistratura \u2013 prima il \u201crisparmio\u201d per gli scarti di conceria smaltiti illegalmente, poi il \u201crisparmio\u201d per la sicurezza dell\u2019orditoio dove \u00e8 morta la povera Luana, infine il \u201crisparmio\u201d per gli operai schiavizzati dai loro kap\u00f2 \u2013 mi assale il dubbio che una parte del successo di quel modello economico sia fondato sull\u2019illegalit\u00e0 (in economia si dice \u201cdumping\u201d il sistematico mancato rispetto delle regole e delle leggi che consente alle imprese di abbassare i costi e i prezzi e di acquisire quote di mercato). Una parte, perch\u00e9 conosco fior di imprenditori ligi alle regole che combattono la dura legge dei mercati con la loro impareggiabile arte del produrre districandosi tra mille difficolt\u00e0 e spesso vincendole.\n\nTutte le griffe del mondo si sono acquartierate nell\u2019area intorno a Firenze, attratte da un irriproducibile contesto fatto di maestria artigianale e disponibilit\u00e0 di manodopera a prezzi contenuti legata alla presenza di almeno centomila immigrati da Cina, Bangladesh, Pakistan, Africa.\n\nIl sistema \u00e8 stato disegnato come una piramide. In vetta c\u2019\u00e8 la griffe che fiuta le tendenze e disegna i modelli. Sotto il fornitore di prima fascia, cui la griffe delega la produzione fornendo il modello da realizzare e la merce con cui fabbricarlo. Sotto ancora un fornitore di seconda fascia, a cui quello di prima fascia smista una parte dell\u2019ordine. E tante volte c\u2019\u00e8 anche una terza fascia. Ma se consideriamo i margini economici, la piramide \u00e8 rovesciata: gran parte dei soldi sono alla sommit\u00e0, mentre pi\u00f9 si scende e pi\u00f9 la ricchezza da distribuire si riduce.\n\nLa griffe impone le condizioni di produzione, riepilogate in un capitolato: in base ai suoi calcoli, sa quanto lavoro serve per fabbricare una borsa e pu\u00f2 quindi dettare la produzione di un determinato numero di articoli in un dato tempo e a un preciso costo. Il fornitore di prima fascia, quasi sempre un\u2019azienda a conduzione italiana, prende l\u2019ordine ma ne lavora direttamente solo una parte minima perch\u00e9 ai prezzi imposti dal committente non pu\u00f2 guadagnarci: il resto delle borse li subappalta a un fornitore di seconda fascia, trattenendo un margine e dunque costringendolo a lavorare a costi pi\u00f9 bassi dei suoi. \u00c8 in questa seconda fascia che si trovava la pelletteria di Poggio a Caiano degli operai schiavi. Ma se il subfornitore non riesce a rientrare nelle condizioni di costo imposte dal fornitore, ecco che si sprofonda nella terza fascia delegando il lavoro a uno ancor pi\u00f9 disgraziato. Come nell\u2019inferno dantesco, man mano che si scende di girone in girone ai contratti di lavoro si sostituisce il sistematico sfruttamento.\n\nNon accade solo con le borse: la corsa al ribasso \u00e8 una vecchia conoscenza dei nostri distretti industriali, almeno da quando la globalizzazione li ha costretti a rincorrere gli impossibili sconti fatti dai Paesi di nuova industrializzazione. Prendiamo, ad esempio, il calzaturiero, sempre pi\u00f9 egemonizzato dalle griffe che vendono le scarpe a centinaia se non migliaia di euro. Impongono ai fornitori investimenti \u2013 \u00abse vuoi lavorare con noi devi comprare quel macchinario\u00bb \u2013 salvo poi lasciarli a piedi se non si adattano alle richieste ribassiste. E conosco almeno un caso di un imprenditore mollato dalla griffe che prima lo ha costretto a investire centinaia di migliaia di euro e poi gli ha chiesto lo sconto sulle lavorazioni. E per un euro lo ha mandato al diavolo: un solo euro di disputa, per scarpe che costano in negozio 500. Ma sono deprimenti anche le aste per i \u201cmescoli\u201d, le fibre di lana da cui si trae il filato, dove i filatori perlopi\u00f9 pakistani si scannano a suon di ribassi che poi scaricano sulle condizioni di lavoro dei loro sottoposti: sette giorni su sette, domenica compresa, per 1.300 euro al mese se va bene, con turni di dodici e anche quattordici ore.\n\nDietro la patina dorata della Toscana campione di esportazioni, tra borse, cinture, abiti e scarpe, tra Santa Croce, la provincia di Firenze, quella di Prato e parte di quella di Pistoia, c\u2019\u00e8 anche questo. Quando arrivano i magistrati a scuotere le mele marce dall\u2019albero, e i giornalisti fanno il loro mestiere, poi rischiano di cadere anche le mele sane perch\u00e9 il discredito \u00e8 come il fango, quando schizza prende chi c\u2019\u00e8 senza distinzioni, inzacchera tutti. Ma non abbiamo sentito una parola da Confindustria, n\u00e9 sullo scandalo dei fanghi conciari smaltiti illegalmente, n\u00e9 sullo schiavismo nelle confezioni: solo alti lai, giustificati, per lo sputtanamento mediatico generalizzato del distretto della moda.\n\nBasta parlare con qualsiasi analista di marketing, basta constatare la crescente rilevanza data ai bilanci etici e sociali delle aziende, per capire che il consumatore comincia ad avere orrore del fango, non vuole sporcarsi anche lui. Vuole comprare prodotti che abbiano una storia pulita, rispettosi dell\u2019ambiente e dei diritti delle persone. Se scrivessimo sulle borsette da 820 euro che sono state fatte da operai pagati 3 euro l\u2019ora quanti le comprerebbero? \u2014"}