{"id": "f33aa36c-466d-4d2f-991c-f88591963de8", "meta_dataset": "", "meta_language": "Italian", "meta_label": "Group 1", "meta_title": "Il Papa istituisce il ministero del catechista", "url": "https://www.ilfattoquotidiano.it/2021/05/11/papa-francesco-rafforza-il-ruolo-dei-catechisti-istituito-il-ministero-laicale-per-fedeli-selezionati-dal-vescovo/6194327/", "text": "Il Papa ha istituito il ministero laicale di catechista. L\u2019ha fatto con il Motu Proprio \u201cAntiquum misterium\u201d in cui si annuncia che la Congregazione per il culto divino e la disciplina dei Sacramenti pubblicher\u00e0 a breve il rito istitutivo. Spetter\u00e0 poi alle Conferenze episcopali stabilire \u00abl\u2019iter formativo necessario e i criteri normativi per potervi accedere\u00bb. I pastori, recita in proposito il Motu proprio \u00abnon cessino di fare propria l\u2019esortazione dei Padri conciliari quando ricordavano: \u00abSanno di non essere stati istituiti da Cristo per assumersi da soli tutto il peso della missione salvifica della Chiesa verso il mondo, ma che il loro eccelso ufficio consiste nel comprendere la loro missione di pastori nei confronti dei fedeli e nel riconoscere i ministeri e i carismi propri a questi, in maniera tale che tutti concordemente cooperino, nella loro misura, al bene comune\u00bb (Lumen Gentium, 30). Il discernimento dei doni che lo Spirito Santo non fa mai mancare alla sua Chiesa sia per loro il sostegno dovuto per rendere fattivo il ministero di catechista per la crescita della propria comunit\u00e0\u00bb.\n\nCome noto i ministeri istituti, come l\u2019accolitato e il lettorato, che il Papa ha recentemente aperto alle donne, sono affidati con atto liturgico del vescovo, dopo un adeguato cammino, \u00aba una persona che ha ricevuto il Battesimo e la Confermazione e in cui siano riconosciuti specifici carismi\u00bb. Si tratta di altro rispetto ai ministeri \u201cordinati\u201d, che hanno invece origine in uno specifico Sacramento: l\u2019Ordine sacro. Cio\u00e8 i ministeri ordinati del vescovo, del presbitero, del diacono.\n\nIl nuovo Motu Proprio, dunque va nel segno di una valorizzazione del ruolo dei laici nella comunit\u00e0. Con alcune sottolineature e precisazioni. Primo requisito necessario \u2013 ha osservato l\u2019arcivescovo Rino Fisichella, presidente del Pontificio Consiglio per la promozione della nuova evangelizzazione \u2013 \u00abla dimensione vocazionale a servire la Chiesa dove il vescovo lo ritiene pi\u00f9 qualificante. Il ministero non viene dato per una gratifica personale,ma per il servizio che si intende prestare alla Chiesa locale e e a servizio di dove il vescovo ritiene necessaria la presenza del catechista. Non si dimentichi \u2013 ha aggiunto Fisichella \u2013 che in diverse regioni dove la presenza dei sacerdoti \u00e8 nulla o rara, la figura del catechista \u00e8 quella di chi presiede la comunit\u00e0 e la mantiene radicata nella fede\u00bb.\n\n\nA seconda delle proprie tradizioni locali spetter\u00e0 alle singole Conferenze episcopali individuare i requisiti di et\u00e0, studio e le condizioni necessarie per accedere al ministero.\n\n\n\nIl Motu proprio Antiquum Ministerium rappresenta per la Chiesa che \u00e8 in Italia un invito a proseguire nella riflessione gi\u00e0 avviata con la Lettera Apostolica Spiritus Domini sulla modifica del can. 230 \u00a7 1 del Codice di Diritto Canonico circa l'accesso delle persone di sesso femminile al ministero istituito del lettorato e dell'accolitato.\n\n\u00abL'attenzione riservata da papa Francesco alla figura del catechista ha accompagnato, sin dall'inizio, il suo pontificato. Questo Motu proprio ribadisce e sostiene la riflessione su una prospettiva ben precisa di Chiesa che vive in pienezza la ministerialit\u00e0 come un dono\u00bb, afferma monsignor Stefano Russo, segretario generale della Cei, commentando la pubblicazione della Lettera Apostolica che istituisce il ministero di Catechista. Si tratta di un documento che valorizza e mette in luce l'azione catechistica delle comunit\u00e0, che si svolge nel particolare contesto delle Chiese del nostro Paese. \u00abUn contesto che, nonostante le ferite provocate dalla pandemia \u2013 osserva monsignor Russo \u2013 pu\u00f2 e deve rigenerarsi per riconnettere il tessuto comunitario alla luce dell'esperienza della fede\u00bb. \n\n\u00c8 quanto aveva sottolineato, tra l'altro, il Papa il 30 gennaio scorso, nel discorso rivolto ai partecipanti all'incontro promosso dall'Ufficio catechistico nazionale: \u00abQuesto \u00e8 il tempo per essere artigiani di comunit\u00e0 aperte che sanno valorizzare i talenti di ciascuno. \u00c8 il tempo di comunit\u00e0 missionarie, libere e disinteressate, che non cerchino rilevanza e tornaconti, ma percorrano i sentieri della gente del nostro tempo, chinandosi su chi \u00e8 al margine. \u00c8 il tempo di comunit\u00e0 che guardino negli occhi i giovani delusi, che accolgano i forestieri e diano speranza agli sfiduciati. \u00c8 il tempo di comunit\u00e0 che dialoghino senza paura con chi ha idee diverse. \u00c8 il tempo di comunit\u00e0 che, come il Buon Samaritano, sappiano farsi prossime a chi \u00e8 ferito dalla vita, per fasciarne le piaghe con compassione\u00bb.\n\nCon questo Motu proprio, conclude monsignor Russo, \u00abil Papa rilancia l'impegno per ogni comunit\u00e0: il catechista risponde a una chiamata e lo fa per sempre. In un tempo fluido \u00e8 importante avere coscienza che quel 'sempre' \u00e8 un orizzonte di senso per una Chiesa ministeriale\u00bb."}