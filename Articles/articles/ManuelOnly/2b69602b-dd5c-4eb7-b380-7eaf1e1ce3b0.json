{"id": "2b69602b-dd5c-4eb7-b380-7eaf1e1ce3b0", "meta_title": "(L\u2019equivoco del)La biodiversit\u00e0", "url": "https://agrifoglio.ilfoglio.it/forse-non-tutti-sanno-che/lequivoco-della-biodiversita/", "text": "Da una parte abbiamo la biodiversit\u00e0 di un territorio, dall\u2019altra la biodiversit\u00e0 all\u2019interno delle specie agrarie. Ebbene, quest\u2019ultima \u00e8 aumentata. Grazie alla genetica, ovvio. Alcuni numeri, giusto per orientarsi. Le variet\u00e0 di frumento (in gran parte conservate nelle banche del germoplasma) ammontano a 800 mila (madre natura, prima di Mendel non avrebbe saputo fare di meglio). Riso? 600 mila. Orzo? 420 mila. E fagiolo 12 mila variet\u00e0. Queste variet\u00e0 \u2013 ripeteva fino alla noia, Michele Stanca\u2013 sono dei salvadanai: invece di coltivarle tale e quali, insomma riesumarle (sarebbe come rimettere un 500 d\u2019epoca sulle strade di oggi, \u00e8 uno sfizio piacevole d\u2019accordo, ma non c\u2019\u00e8 gara con le macchine odierne), possiamo usare le eventuali resistenze o alcune specifiche caratteristiche qualitative per costruire nuove piante capaci che possono adattarsi meglio all\u2019ambiente che verr\u00e0. Visto che ci siamo, ricordiamo come una nenia anche noi: sar\u00e0 (quell\u2019ambiente) abitato da 10 miliardi di persone e subir\u00e0 l\u2019impatto dei cambiamenti climatici, dunque conservare s\u00ec per ricostruire. La genetica questo fa: si occupa del miglioramento, quantit\u00e0 e qualit\u00e0, devono andare insieme."}