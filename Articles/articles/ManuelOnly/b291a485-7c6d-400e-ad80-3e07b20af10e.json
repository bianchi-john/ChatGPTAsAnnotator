{"id": "b291a485-7c6d-400e-ad80-3e07b20af10e", "meta_dataset": "", "meta_language": "Italian", "meta_label": "Group 1", "meta_title": "Eroina e cocaina da San Severo a Campodipietra pronte per lo spaccio: i dettagli del blitz della Polizia", "url": "https://quotidianomolise.com/eroina-e-cocaina-da-san-severo-a-campodipietra-pronte-per-lo-spaccio-i-dettagli-del-blitz-della-polizia/", "text": "Arrestati due uomini del centro alle porte del capoluogo, entrambi con precedenti per droga, e due pugliesi. Sequestrati 74 involucri di eroina e 40 grammi di cocaina\n\nSono stati resi noti dalla questura in serata i particolari dell\u2019operazione condotta dalla Polizia di Stato e che ha portato all\u2019arresto di 4 persone per spaccio di stupefacenti. In particolare nel pomeriggio odierno, gli Agenti della Squadra Mobile hanno condotto un\u2019attivit\u00e0 di osservazione e pedinamento nei confronti di un\u2019autovettura sospetta, con due uomini a bordo, nel territorio del Comune di Campodipietra. Tale attivit\u00e0 ha consentito agli uomini della Mobile di constatare l\u2019ingresso dei due soggetti nell\u2019abitazione di un noto pregiudicato del posto. Il personale della Sezione Antidroga, con l\u2019ausilio di due equipaggi dell\u2019Ufficio Prevenzione Generale e Soccorso Pubblico della Questura, ha fatto irruzione nell\u2019abitazione, al cui interno, su un tavolo posto all\u2019entrata, sono stati rinvenuti 74 involucri contenenti eroina, per un peso complessivo di oltre 60 grammi, gi\u00e0 confezionata e pronta per lo spaccio, nonch\u00e9 oltre 40 grammi di cocaina. Dai primi accertamenti si \u00e8 giunti ad ipotizzare che i due uomini pedinati, entrambi originari di San Severo (FG) e con numerosi precedenti in materia di droga e per rapina, abbiano recapitato lo stupefacente al proprietario dell\u2019appartamento di Campodipietra e all\u2019altro soggetto che si trovava in sua compagnia all\u2019interno dell\u2019abitazione. Questi ultimi sono originari del posto ed entrambi con precedenti per droga. Inoltre, al momento dell\u2019ingresso dei Poliziotti nell\u2019abitazione, uno dei due sanseveresi era intento a contare del denaro. La conseguente attivit\u00e0 di perquisizione ha consentito di rinvenire, nel borsello di uno dei due pugliesi, oltre 2000 euro in banconote di diverso taglio. Denaro che, unitamente alle sostanze stupefacenti rinvenute, \u00e8 stato sottoposto a sequestro. Tutte e quattro le persone coinvolte sono state tratte in arresto e accompagnate presso gli Uffici della Squadra Mobile. Dopo le formalit\u00e0 di rito, saranno accompagnati in carcere a disposizione della A.G. procedente."}