{"id": "3a9f1038-4ce3-477a-a115-3afbc143ece6", "meta_title": "Covid, 808 casi e 12 morti. Gelmini: troppi sessantenni non vaccinati, andiamoli a trovare a casa", "url": "https://www.secoloditalia.it/2021/07/covid-808-casi-e-12-morti-gelmini-troppi-sessantenni-non-vaccinati-andiamoli-a-trovare-a-casa/", "text": "Sono 808 i nuovi casi di coronavirus e 12 i morti registrati nelle ultime 24 ore in Italia, secondo i dati del ministero della Salute sulla diffusione del contagio. Con 141.640 tamponi il tasso di positivit\u00e0 sale allo 0,57% (ieri i tamponi erano 228.127 tamponi e il tasso di positivit\u00e0 era allo 0,4%).Continua il calo delle terapie intensive: 197 (-3). Scende anche il numero dei ricoveri che si attesta a 1.364 (-30). Sono 1.706 i nuovi guariti.\n\nGelmini: troppi ultrasessantenni ancora senza protezione, convinciamoli\n\nRestano ancora sotto mille i nuovi casi di Covid mentre avanza la variante Delta, che forse diventer\u00e0 dominante anche prima di settembre. Il ministro per gli Affari regionali Maria Stella Gelmini al Corriere ha detto che \u201cci sono ancora troppi ultra sessantenni senza protezione\u201d dal Covid. \u201cAnche se va detto che all\u2018interno di questa categoria gli ultra 80 enni e gli ultra 70enni sono largamente coperti. Altrimenti con la variante Delta staremmo vivendo ben altro film\u201d. \u201cAdesso \u2013 aggiunge Gelmini \u2013 inizia la fase pi\u00f9 difficile perch\u00e9 con il calare dei contagi diminuisce anche la paura. E c\u2019\u00e8 purtroppo chi pensa di aspettare ancora\u201d. \u201cE\u2019 un errore drammatico che dobbiamo evitare: se necessario- conclude \u2013 andandoli a trovare a casa\u201c.\n\nLa prossima settimana 20 milioni di italiani immunizzati\nPi\u00f9 in generale, Gelmini dice che \u201cla campagna vaccinale sta facendo segnare risultati straordinari: a inizio della prossima settimana raggiungeremo i 20 milioni di italiani immunizzati\u201c.\n\nBurioni: il governo pensi all\u2019obbligo vaccinale\nI virologi non lanciano messaggi tranquillizzanti: Roberto Burioni afferma che il virus \u00e8 pi\u00f9 pericoloso e che il governo deve prendere in seria considerazione l\u2019idea dell\u2019obbligo vaccinale. Roberta Capua a sua volta sottolinea che alcuni virus alla fine si attenuano ma potrebbero volerci decenni.\n\nFauci: il 99 per cento dei morti per Covid non era vaccinato\nIntanto il consulente medico della Casa Bianca Antony Fauci ha dichiarato alla Nbc che il 99,2 per cento delle persone che hanno perso la vita negli Stati Uniti per complicanze riconducibili al coronavirus non aveva fatto il vaccino. Per Fauci \u201d\u00e8 davvero triste e tragico che la maggior parte di queste morti siano prevenibili\u201d. Fauci ha definito frustrante \u201cavere un nemico tanto forte, ma abbiamo un mezzo molto efficace per contrastarlo\u201d, ha detto riferendosi al vaccino. \u201cEcco perch\u00e9 \u00e8 ancora pi\u00f9 triste che non sia pienamente utilizzato in questo Paese\u201d, ha aggiunto riferendosi a chi ancora non si \u00e8 vaccinato.\n\nQuella di oggi \u2013 quattro luglio \u2013 avrebbe dovuto essere la \u201cfesta dell\u2019Indipendenza dal Covid-19\u201d negli stati Uniti se fossero stati vaccinati il 70% degli americani: invece quella soglia \u00e8 ancora molto lontana e 15 milioni di persone hanno persino rifiutato la seconda dose."}