{"id": "b1d2d7da-8eb7-4cef-8651-35929e2bd09e", "meta_dataset": "", "meta_language": "Italian", "meta_label": "Group 2", "meta_title": "Cosa fa lo spaziotempo quando si strappa?", "url": "https://www.avvenire.it/agora/pagine/cosa-fa-lo-spaziotempo-quando-si-strappa", "text": "\u00abEmblema della contemporaneit\u00e0, coniuga ad alti livelli sapere scientifico e spirito d\u2019avventura\u00bb: \u00e8 quanto hanno scritto di Paola Catapano, la cui carriera di comunicatrice scientifica al Cern a Ginevra \u00e8 solo parte delle molteplici attivit\u00e0 che, come autrice di reportage e documentari scientifici, l\u2019hanno spinta in luoghi estremi: dall\u2019Antartide all\u2019Artico, dal deserto di Atacama alle Isole Galapagos, fino a raggiungere in barca a vela nel 2018, in occasione del 90\u00b0 anniversario della spedizione polare del Dirigibile Italia, la banchisa polare con la Polarquest2018, spedizione da lei stessa pianificata. Anche con Il lungo viaggio delle onde gravitazionali ( Textus edizioni, pagine 156, euro 15,00) torna a solcare pionieristicamente nuove vie, misurandosi su un terreno scientificamente assai ostico \u2013 la scoperta epocale delle onde gravitazionali \u2013 e rendendolo accessibile anche ai non addetti ai lavori: un\u2019operazione sfidante per la comunit\u00e0 scientifica, che gi\u00e0 diffusamente si \u00e8 dedicata a questa straordinaria conquista della fisica (a cui \u00e8 stato giustamente riconosciuto il premio Nobel), senza per\u00f2 riuscire a \u201csdoganare\u201d la portata rivoluzionaria della scoperta oltre la ristrettissima cerchia degli scienziati.\n\nAll\u2019entusiasmo delle prime pagine dei quotidiani, registrato nel febbraio 2016, all\u2019indomani dell\u2019annuncio di quanto osservato il 14 settembre 2015, a 100 anni esatti dalla previsione di Albert Einstein, \u00e8 calato il silenzio sulla eccezionalit\u00e0 di un passaggio storico destinato a rappresentare una pietra miliare nella conoscenza dell\u2019evoluzione dell\u2019universo e a gettare le basi di un nuovo approccio all\u2019astronomia. \u00abHo voluto condividere con il grande pubblico l\u2019emozione di \u201cascoltare\u201d l\u2019universo, finora solo \u201cvisto\u201d con i fotoni e i raggi cosmici, avendo vissuto in diretta il privilegio di percepire, per la prima volta, le vibrazioni dello spazio- tempo\u00bb racconta Paola Catapano, descrivendo come qualche migliaio di ricercatori hanno catturato il primo inequivocabile, quanto impercettibile, segnale di una perturbazione cosmica: il \u201crumore\u201d dovuto allo strappo nel tessuto dello spazio-tempo prodotto dal passaggio di un\u2019onda gravitazionale; onda, a sua volta, generata da una collisione tra due giganteschi buchi neri a una distanza di un miliardo di anni luce dalla terra. Uno spettacolo sonoro che prosegue ogni volta che gli interferometri Ligo negli Stati Uniti e Virgo in Italia registrano simili segnali, spalancando di fatto a irrisolti interrogativi e a scenari ancora imprevedibili sul nostro universo.\n\n\u201cLungo viaggio\u201d, dunque, \u00e8 quello dentro la conoscenza, come lungo \u00e8 il viaggio delle onde gravitazionali: \u00abI segnali, generati da fenomeni cosmici come collisioni o fusioni di coppie di buchi neri decine di volte pi\u00f9 grandi del nostro Sole, distanti un miliardo di anni luce dalla Terra, vengono cap- tati, grazie a prodezze tecnologiche inimmaginabili, dopo un viaggio di pi\u00f9 di un miliardo di anni\u00bb spiega la scienziata. Ma lungo \u00e8 stato anche il secolo trascorso per provare sperimentalmente la geniale previsione di Albert Einstein: cosa impossibile per i grandi limiti tecnici. Lungo \u00e8 il viaggio dietro le quinte della \u201c big science\u201d, in compagnia dei protagonisti della scoperta, che raccontano il lato inedito delle collaborazioni scientifiche internazionali. A Eugenio Coccia, rettore del Gran Sasso Science Institute e membro della Virgo, a cui \u00e8 affidata la prefazione, va il merito di aver trasmesso la relativit\u00e0 einsteiniana comechiave di volta della fisica delle onde gravitazionali, narrando in modo coinvolgente 60 anni di tentativi, fallimenti e progressi. Lungo \u00e8 il viaggio del lettore, che incontra Marica Branchesi, astronoma finita quasi per caso tra i cacciatori di onde e tra le 100 donne pi\u00f9 autorevoli al mondo, secondo il \u201cTime\u201d; e poi Marco Drago, primo incredulo testimone del segnale, e Michele Punturo, alla guida del team internazionale al lavoro sul potentissimo Telescopio Einstein, dieci volte pi\u00f9 sensibile di Ligo e Virgo, capace di catturare il suono proveniente da collisioni fra stelle di neutroni e buchi neri stellari e di ripercorrere nascita ed evoluzione di tutti gli astri dell\u2019universo. E lungo \u00e8 infine il viaggio a venire\u2026\n\nMuoni anomali al Cern: addio Modello Standard?\n\nDai laboratori del Cern filtra un cauto ottimismo, ma la notizia \u00e8 destinata a riportare al centro dell\u2019attenzione lo LHC (Large Hadron Collider), il pi\u00f9 potente acceleratore di particelle mai costruito, ancora una volta, capace di prestazioni straordinarie. Uno dei quattro esperimenti principali del Cern, LHCb, che vede l\u2019Italia impegnata con un centinaio di ricercatori dell\u2019Istituto Nazionale di Fisica Nucleare, ha da poco fornito l\u2019elaborazione di una serie dati che individuerebbe la possibile presenza di una seria anomalia rispetto alle nostre conoscenze delle interazioni fondamentali. Uno dei capisaldi del Modello Standard delle particelle elementari, la consolidata teoria di riferimento \u2013 che descrive con grande accuratezza alcuni processi dell\u2019universo a livello subnucleare \u2013 prevede che particelle fondamentali, come i leptoni carichi, esistano in tre copie (elettrone, muone e tauone), identiche in tutto e per tutto fatta eccezione per la loro massa. In particolare, la teoria si basa sul fatto che i tre leptoni carichi interagiscano in ogni circostanza con uguale intensit\u00e0 con tutte le altre particelle: cosa verificata sperimentalmente in decenni di miriadi di esperimenti.\n\nLa campagna dati di LHCb sembra rimettere tutto in discussione: \u00abLe peculiarit\u00e0 del nostro rivelatore ha messo in luce la trasformazione spontanea di un grande numero di particolari particelle prodotte nelle collisioni di protoni ad altissima energia di LHC, denominate mesoni B carichi, in alcune particelle pi\u00f9 leggere \u2013 annuncia Vincenzo Vagnoni, responsabile per l\u2019Italia dell\u2019esperimento LHCb \u2013. Contando i casi in cui i prodotti della trasformazione contengono elettroni e muoni, che dovrebbero essere pari secondo il Modello Standard, abbiamo trovato un\u2019interessate discrepanza\u00bb. Saranno raccolti ulteriori set di dati, viste le implicazioni, a cominciare da una profonda revisione del Modello Standard, all\u2019interno del quale la discrepanza tra elettroni e muoni non troverebbe ragione. Ma non solo: \u00abDovremmo considerare la potenziale aggiunta di nuove particelle fondamentali e altre tipologie d\u2019interazione ancora ignote, ma, poich\u00e9 scoperte straordinarie richiedono prove straordinarie, la cautela \u00e8 d\u2019obbligo\u00bb aggiunge Vagnoni, sottolineando che la precisione statistica della misura, \u00abseppure molto interessante\u00bb, \u00e8 insufficiente a escludere al di l\u00e0 di ogni ragionevole dubbio una fluttuazione statistica, anche se rarissima. I dati in possesso e quelli che saranno acquisiti nei prossimi anni dall\u2019esperimento LHCb risolveranno questo dubbio."}