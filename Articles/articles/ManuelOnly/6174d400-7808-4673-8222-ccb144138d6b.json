{"id": "6174d400-7808-4673-8222-ccb144138d6b", "meta_title": "Indagato per molestie il capo del tribunale del caso Grillo junior", "url": "https://www.ilgiornale.it/news/cronache/indagato-molestie-capo-tribunale-caso-grillo-junior-1946368.html", "text": "Non c'\u00e8 solo il caso del presunto stupro di Ciro Grillo e dei suoi amici Edoardo Capitta, Francesco Corsiglia e Vittorio Lauria ad agitare il palazzo di giustizia di Tempio Pausania. Se da un lato la vicenda relativa al figlio del fondatore del Movimento Cinque stelle si arricchisce di nuovi particolari e sebbene il processo a carico del ragazzo e dei suoi amici non sia neppure iniziato, nei corridoi del tribunale sardo da settimane si respira una bruttissima aria.\n\nIl perch\u00e9 \u00e8 presto detto. All'inizio erano solo delle voci, poi il sospetto si \u00e8 trasformato in certezze ed \u00e8 esploso in tutta la sua gravit\u00e0. Tra un'importante giudice del tribunale e il presidente Giuseppe Magliulo da tempo sarebbe in corso una battaglia giudiziaria di cui si starebbe occupando sia la Procura di Roma - competente territorialmente sul distretto giudiziario di Tempio Pausania - sia il Consiglio superiore della magistratura, dove sarebbe gi\u00e0 aperto un procedimento disciplinare di cui si sarebbe discusso con lo stesso Magliulo alla fine dello scorso mese di aprile. Secondo alcune fonti contattate, il procedimento era stato assegnato prima al sostituto Pg che segue le procedure disciplinari in funzione di accusa Mario Fresa, poi sarebbe stato assegnato a una donna.\n\nMa non si tratterebbe di una semplice schermaglia tra il presidente e una sua giudice, come pu\u00f2 succedere in un ufficio giudiziario per incomprensioni o divergenze. L'accusa che riserva a Magliulo un giudice donna, arrivata a Tempio solo qualche anno fa per potenziare l'organico, ingolosita dai vantaggi professionali nello scegliere il tribunale gallurese, considerata sede disagiata, visti gli incentivi previsti (economici, di carriera e pensionistici), ma la cui identit\u00e0 \u00e8 ancora segreta, sarebbe pesantissima: molestie sessuali. Tanto che la giudice peraltro non sarebbe pi\u00f9 residente in Sardegna ma sarebbe tornata nella sua regione di origine gi\u00e0 a dicembre, in attesa che la questione si chiarisca.\n\nL'indagine penale su Magliulo sarebbe gi\u00e0 incardinata, e non \u00e8 escluso che nei prossimi giorni ci possano essere degli sviluppi, come l'arrivo di un 415bis, vale a dire un avviso all'indagato della conclusione delle indagini preliminari.\n\nMa al netto delle eventuali responsabilit\u00e0 del presidente del tribunale, che dovranno emergere solo da un eventuale procedimento a meno che il pm non decida per l'archiviazione, c'\u00e8 una questione di opportunit\u00e0 su cui tutti si interrogano: \u00e8 normale che un tribunale alle prese con un delicatissimo processo, i cui esiti sono imprevedibili sebbene molte delle prove siano di dominio pubblico o quasi (dal video delle presunte molestie ad alcune incongruenze nelle testimonianze rilasciate ai carabinieri e poi ai giornali), sia guidato da un magistrato su cui pende un'accusa gravissima, quella di aver molestato un giudice donna? Questa \u00e8 la domanda che circola negli ambienti giudiziari galluresi.\n\nA complicare il processo \u00e8 arrivata la deposizione alla Procura di Tempio della madre di Ciro Grillo, Parvin Tadjik, che scagionarebbe il figlio Ciro Grillo e i suoi amici dalle accuse di stupro mosse dalla ragazza. Secondo il racconto fatto dalla donna al procuratore Gregorio Capasso e dal pm Laura Andrea Bassani, nella notte tra il 16 e il 17 luglio 2019 la notte di sesso sarebbe avvenuta non nell'appartamento di propriet\u00e0 di Beppe Grillo ma in una dependance messa a disposizione da un'amica, il cui nome \u00e8 protetto per la privacy, poco lontano da casa Grillo. Due dependance divise da un patio, \u00e8 la versione della Tadjik. Per la signora Grillo \u00abi ragazzi erano tutti tranquilli, avevano conosciuto due ragazze che si erano fermate da loro perch\u00e9 non se la sentivano di rientrare a Porto Pollo e che avevano fatto una spaghettata insieme\u00bb.\n\nNessuno della servit\u00f9 n\u00e9 la notte n\u00e9 al mattino seguente si sarebbe accorto di nulla, tranne per un particolare: \u00abMangiavamo insieme tutti i giorni alle 14 ma quel giorno sono arrivati alle 15. Per questo ho chiesto spiegazioni e mi dissero di aver fatto tardi per aver accompagnato le due ragazze ad Arzachena\u00bb."}