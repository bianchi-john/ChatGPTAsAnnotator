{"id": "304dbbc9-3deb-4452-9b85-bcb40db5e1c5", "meta_title": "Masini (Forza Italia): \"Pronta a votare il Ddl Zan anche cos\u00ec com\u2019\u00e8\"", "url": "https://www.lanazione.it/pistoia/cronaca/masini-forza-italia-pronta-a-votare-il-ddl-zan-anche-cos%C3%AC-com-%C3%A8-1.6562052", "text": "Pistoia, 6 luglio 2021 - Se non sar\u00e0 possibile una mediazione bipartisan, se non sar\u00e0 possibile migliorarlo attraverso il dialogo, lei lo voter\u00e0 cos\u00ec com\u2019\u00e8. E non perch\u00e9 ha una compagna, ma perch\u00e9 la libert\u00e0 \u00e8 il valore pi\u00f9 importante. La senatrice di Forza Italia Barbara Masini ha preso una posizione senza compromessi sul Ddl Zan, \"non per ragioni personali \u2013 precisa \u2013 ma perch\u00e9 c\u2019\u00e8 bisogno di tutelare una parte di cittadini che sono anche di centrodestra\".\n\n\"La nostra parte politica \u2013 prosegue \u2013 alla Camera non ha avuto un atteggiamento costruttivo, ma adesso mi sembra che sia cambiato. Adesso il centrodestra \u00e8 disponibile a discutere, anche se non si pu\u00f2 chiedere di farlo su posizioni che renderebbero la legge l\u2019ombra di se stessa. Se ci sono articoli dove si pu\u00f2 intervenire ci si pu\u00f2 venire incontro, ma se cos\u00ec non fosse allora sceglierei il male minore. Sono dispposta a votare il testo anche com\u2019\u00e8\".\n\nMasini rivendica \"le posizioni personali liberali, la visione laica e la consapevolezza che questa legge poteva essere scritta meglio. In quali punti? Ad esempio specificando meglio la libert\u00e0 degli istituti scolastici sulla giornata dedicata al rispetto della diversit\u00e0 e prevederla magari dalle medie. Inoltre suscita perplessit\u00e0 l\u2019indeterminatezza della norma. Le parti perfettibili ci sono \u2013 insiste la senatrice \u2013 ma non sono sufficienti a correre il rischio di veder morire il disegno di legge. Per questo sono disposta a votarlo anche cos\u00ec, pur auspicando un dialogo fra centrodestra e centrosinistra. Sono convinta che entrambi gli schieramenti debbano avere una voce plurale. Perch\u00e9 un omosessuale non pu\u00f2 essere rappresentato dal centrodestra? Mi fanno male i commenti politici di chi mi dice: vattene nel Pd. Mi sento invece in dovere di tutelare una parte di cittadini anche del centrodestra e credo di fare del bene al mio schieramento\".\n\nPer fortuna Masini dice di non aver mai subito discriminazioni: \"No, non mi \u00e8 mai successo, per\u00f2 non posso dire che il mio sia stato un percorso personale facile. Mi sono innamorata da grande, prima non sapevo riconoscere cos\u2019era e magari sugli omosessuali sentivo dire: la gente cos\u00ec deve finire nei forni. Il dolore in quei momenti \u00e8 stato dato pi\u00f9 dalla mia non reazione. Ero giovane. Ora invece voglio dare voce ai ragazzi che non ce l\u2019hanno\". E come verr\u00e0 vista nel suo schieramento? \"Ma se non mi espongo io, con il mio ruolo, chi lo deve fare? Spero che Forza Italia dia libert\u00e0 di scelta\"."}