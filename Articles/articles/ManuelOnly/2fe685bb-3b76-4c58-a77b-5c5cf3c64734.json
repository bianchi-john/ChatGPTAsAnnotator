{"id": "2fe685bb-3b76-4c58-a77b-5c5cf3c64734", "meta_title": "Assalti alle case arabe in Israele. Bruciata una sinagoga. Civili di Gaza in fuga", "url": "https://ilmanifesto.it/assalti-alle-case-arabe-in-israele-bruciata-una-sinagoga-civili-di-gaza-in-fuga/", "text": "\u00abChiudetevi in casa, sbarrate le porte\u00bb. \u00c8 uno dei messaggi che si scambiavano ieri i palestinesi di Ein Hayam (Wadi Jamal in arabo), quartiere di Haifa a due passi dal mare. Munir abita l\u00ec da quando \u00e8 nato. Ci diceva ieri di non aver mai visto o sentito cose simili ad Haifa. \u00abI kahanisti (destra estrema ebraica, ndr) si sono radunati al German Colony \u2013 raccontava \u2013 e minacciano di venire anche qui, come hanno fatto ieri (mercoled\u00ec) in altre zone di Haifa, vanno a caccia di arabi\u00bb. Non sono scontri tra ebrei e arabi, ci ripeteva. \u00abI miei vicini sono ebrei \u2013 ha aggiunto \u2013 ci conosciamo da sempre e con loro i rapporti continuano normali. Il problema sono questi fanatici che ci odiano. Su Facebook hanno postato \u2018Questa sera alle 20 dimostreremo agli arabi che Haifa \u00e8 una citt\u00e0 ebrea\u2019\u00bb.\n\nHaifa non \u00e8 Lod dove le tensioni sociali e la guerra tra poveri fomentata dai nazionalisti creano una barriera invalicabile tra ebrei e arabi. Non \u00e8 Bat Yam dove l\u2019altra sera un arabo \u00e8 stato pestato in diretta tv e ha rischiato la morte. E neppure Acri dove i sorrisi tra ebrei e arabi nei ristoranti della sua celebre casbah sono una vernice che a stento nasconde la diffidenza reciproca.\n\nE neppure Giaffa dove la gentrificazione a sfondo nazionalista tiene da anni alta la tensione tra le due parti. Haifa \u00e8 la \u00abcitt\u00e0 della convivenza\u00bb si dice ma \u00e8 solo uno slogan. Wadie Abu Nassar in quella convivenza ha sempre creduto. Cattolico praticante, portavoce dei vescovi e analista politico, l\u2019altra sera ha vissuto con la sua famiglia minuti di terrore. \u00abVerso le 21.30 \u2013 ci ha raccontato \u2013 mia figlia ha notato degli individui che colpivano la nostra auto, ha provato a fermarli e quelli sono diventati aggressivi, la minacciavano. Allora l\u2019altra mia figlia \u00e8 corsa all\u2019incrocio, ha visto una pattuglia della polizia e ha chiesto aiuto ma gli agenti non hanno fatto nulla per aiutarci. Quei fanatici nel frattempo distruggevano tutto quello che avevano davanti. Poi sono andati via\u00bb.\n\nLa rabbia di Abu Nassar \u00e8 incontenibile. \u00abHo il diritto di chiedere se questo \u00e8 uno Stato di diritto, uno Stato che protegge tutti i suoi cittadini?\u00bb. Leila, di Deir Hanna, non abita lontano da Abu Nassar. I kahanisti hanno provato a sfondare la porta di casa: \u00abAbbiamo resistito, fino a quando non hanno rinunciato al loro proposito. Io sono rimasta ferita leggermente\u00bb. Ieri sera il clima a Haifa non era migliorato. Nel quartiere di Hadar, non lontano dai giardini del tempio Bahai, gli scontri sono andati avanti per ore.\n\nLod si \u00e8 trasformata di nuovo in un campo di battaglia. Protagonisti ancora una volta estremisti di destra giunti dalle colonie in Cisgiordania e da varie parti del paese. Ma anche gli abitanti arabi hanno fatto di nuovo ricorso alla violenza. Un ebreo \u00e8 stato ferito a una gamba da colpi d\u2019arma da fuoco. Per ore le raffiche di mitra si sono alternate alle urla di paura. A Giaffa, Acri e altri centri non \u00e8 andata meglio.\n\nA Gerusalemme gruppi non meglio precisati della destra estrema avevano indetto ieri sera un raduno a Piazza Zion, nella zona ebraica della citt\u00e0, con il proposito di marciare fino alla Porta dei Leoni della citt\u00e0 vecchia e il quartiere di Sheikh Jarrah dove da settimane va avanti la protesta contro lo sgombero a sfondo nazionalista di famiglie palestinesi.\n\nDue giorni fa il presidente israeliano Reuven Rivlin ha denunciato i \u00abprogrom\u00bb a Lod, riferendosi ai gravi attacchi compiuti da folle di arabi contro ebrei e le loro propriet\u00e0. Avrebbe dovuto parlare di progrom anche a danno degli arabi per quanto \u00e8 avvenuto mercoled\u00ec. In quel caso per\u00f2 le violenze sono state descritte come \u00abscontri tra arabi ed ebrei\u00bb e non come aggressioni pianificate dall\u2019estrema destra. La polizia israeliana ha aperto indagini per l\u2019istigazione all\u2019odio anti arabo. Ma fino a ieri sera la maggioranza degli arresti eseguiti a Lod e in altre citt\u00e0 riguardavano in larga misura gli arabi.\n\nQuanto accade nelle strade non ha fatto passare in secondo piano la guerra tra Israele e Hamas. Non sarebbe stato possibile di fronte alla gravit\u00e0 dell\u2019escalation militare. Ieri sera a Gaza migliaia di abitanti di Beit Hanoun, Beit Lahiya, Umm Nasser, dei sobborghi orientali di Gaza city e di Rafah erano in fuga dalle loro case a causa del fuoco intenso e andato avanti per ore dell\u2019artiglieria israeliana.\n\nImmagini che hanno riportato alla mente l\u2019esodo di migliaia di civili palestinesi nella fascia orientale di Gaza durante la guerra del 2014. Anche questa volta le scuole dell\u2019Onu sono state aperte agli sfollati. Si sono poi diffuse notizie di case colpite in un villaggio beduino e \u00abdei corpi sotto le macerie dei membri di una stessa famiglia\u00bb.\n\nNotizie simili sono arrivate dopo un bombardamento a Rafah. Fonti degli ospedali della zona parlavano di \u00ab10-20 morti\u00bb che, se confermati, andrebbero ad aggiungersi agli 89 accertati fino alle 17 di ieri dal ministero della sanit\u00e0 locale.\n\nIsraele ammassa truppe e mezzi corazzati al confine, \u00e8 pronto a lanciare un\u2019offensiva di terra. E prosegue i bombardamenti aerei, senza sosta, contro edifici di Hamas, filiali di banca, stazioni dell\u2019intelligence, basi di addestramento. Afferma di aver \u00abeliminato\u00bb importanti comandanti e membri dell\u2019ala militare di Hamas e di aver ridotto al minimo le capacit\u00e0 operative delle Brigate Al Qassam.\n\nIl braccio armato del movimento islamico invece continua a colpire in Israele. Ieri ha sparato altre centinaia di razzi verso il sud e il centro di Israele, anche nell\u2019area di Tel Aviv tanto da rendere parzialmente operativo lo scalo internazionale \u00abBen Gurion\u00bb e spingere le autorit\u00e0 a dirottare i voli commerciali all\u2019aeroporto di Ramon (Eilat).\n\nAbu Obeida, il portavoce di al Qassam, ha detto che l\u2019organizzazione impiegher\u00e0 presto missili a medio raggio \u00abAyyash\u00bb in grado di colpire ogni punto di Israele. Le varie ondate di razzi, unite ieri agli attacchi di droni fabbricati a Gaza, hanno provocato in Israele feriti ma non morti. Il bilancio di israeliani uccisi \u00e8 di sette. Il cessate il fuoco resta lontano."}