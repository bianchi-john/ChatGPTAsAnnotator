{"id": "0ec8b1da-014f-418f-bd33-cb8159d705d4", "meta_title": "Rider, approvata in Toscana la prima legge a tutela dei lavoratori", "url": "https://www.firenzetoday.it/cronaca/rider-legge-toscana-prima-italia.html", "text": "FIRENZE. Il consiglio regionale della Toscana ha approvato una legge regionale a tutela dei rider con 24 voti favorevoli e 7 astensioni.\n\nLa norma, che garantisce maggiore tutele lavorative ai fattorini e impone una salario svincolato dal \"cottimo\", \u00e8 la prima sul tema in Italia e anticipa la legislazione nazionale. La legge - dal titolo \"Disposizioni per la tutela e la sicurezza del lavoro dei lavoratori organizzati mediante piattaforme digitali\" - era di iniziativa del presidente dem del consiglio regionale, Antonio Mazzeo, e aveva ricevuto il via libera dalla commissione Sanit\u00e0, presieduta dal consigliere Pd Enrico Sostegni, pochi giorni fa.\n\nIn aula i consiglieri del Partito democratico e di Italia Viva si sono espressi a favore, Forza Italia e Lega si sono astenuti. Divisi, invece, i gruppi consiliari Movimento 5 Stelle e Fratelli d'Italia:hanno votato a favore della legge, gli altri consiglieri hanno scelto l'astensione.\n\nLa norma regionale interviene in tema di tutela e sicurezza del lavoro dei rider, su cui la Regione esercita potest\u00e0 legislativa concorrente, prevedendo un salario minimo, ferie e riposi garantiti, il Tfr (trattamento fine rapporto) e varie forme di supporto previdenziale. Al suo interno si prevede che la giunta regionale approvi un progetto di analisi e valutazione dei rischi sul lavoro che porti all'elaborazione di un documento tecnico per la categoria. L'obiettivo \u00e8 sperimentare un nuovo modello di assistenza che si traduca in una maggiore tutela per i lavoratori del settore. \"La Toscana vuole fare la propria parte a sostegno di una battaglia giusta, quella dei rider, per il pieno riconoscimento del diritto al lavoro sicuro, dignitoso e di qualit\u00e0\", commenta l'assessore regionale al lavoro, Alessandra Nardini.\n\nSono davvero felice, non era scontato questo risultato a larga maggioranza - rivendica il presidente del consiglio regionale, Antonio Mazzeo - . Oggi un rider viene visto come un algoritmo, ma in realt\u00e0 \u00e8 una persona e un lavoratore, e come tale devono essergli riconosciuti i diritti pi\u00f9 basilari di salute e sicurezza. Sono orgoglioso perch\u00e8 la Toscana \u00e8 la prima Regione a intervenire su questo tema e spero che possa fare da apripista per tutele nazionali sempre maggiori\".\n\nSoddisfazione anche da parte del consigliere regionale del Pd, Enrico Sostegni, che sottolinea: \"L'obiettivo \u00e8 quello di aumentare la sicurezza sul lavoro, argomento di cui in questo periodo si \u00e8 tornati a parlare molto, per una categoria che di tutela ne ha davvero poche. La nuova normativa permette l'analisi dei rischi, percorsi formativi mirati, dotazioni dei dispositivi di sicurezza\".\n\nEd esultano i sindacati toscani: \"L'intesa con la Regione \u00e8 un grande risultato e da un contributo a rendere piena ed efficace la tutela anche di questi lavoratori\". La legge \u00e8 stata preceduta nelle settimane scorse dalla svolta di un accordo sindacale con la multinazionale \"Just Eat\" che prevede, per i suoi rider, l'inquadramento come lavoratori subordinati.\n\nPer CgilToscana, che insieme alle categorie Nidil e Filt Cgil ha partecipato alla discussione del provvedimento, questo \u00e8 \"un risultato importante e molto atteso per garantire le necessarie misure di prevenzione e favorire l'attivit\u00e0 di controllo dei rappresentanti dei lavoratori\".\n\nAuspichiamo adesso che tutte le piattaforme si rendano disponibili a collaborare per garantire l'applicazione della normativa e la piena partecipazione dei rappresentanti per la sicurezza che saranno designati.\n\nIl primo accordo del genere in sede locale c'era stato a marzo, in Toscana, per i 70 rider di \"Tadan\", prima piattaforma digitale di food delivery al 100% toscana, sottolineato con soddisfazione dalla Cgil. Un capitolo importante della nuova legge regionale sui rider riguarda l'azione delle Asl, con interventi mirati di prevenzione e controllo, monitoraggio, per \"correggere ed eliminare comportamenti pericolosi\" a tutela dei lavoratori."}