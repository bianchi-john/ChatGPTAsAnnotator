{"id": "f7e4de19-4f65-4e52-9aab-36afa0b96bdc", "meta_title": "Vaccini in vacanza: dalla Toscana alla Sardegna, a che punto sono le regioni con pi\u00f9 turisti estivi", "url": "https://www.ilsole24ore.com/art/vaccini-vacanza-toscana-sardegna-che-punto-sono-regioni-piu-turisti-estivi-AE8RKyH", "text": "La campagna di vaccinazione anti-Covid prosegue (toccata quota 25 milioni di dosi somministrate) e all\u2019orizzonte si intravvede un nuovo scoglio: con l\u2019estensione dell\u2019intervallo tra le due dosi per i vaccini Pfizer e Moderna per molti italiani il richiamo rischia di cadere in piena estate. Un calendario che potrebbe incidere sul tasso di adesione di chi deve ancora ricevere la prima iniezione. \u00c8 in corso una riflessione tra Regioni e Governo per capire se si possa completare la vaccinazione nel proprio luogo di vacanza in Italia. La vaccinazione nei centri di villeggiatura \u00e8 una proposta che al presidente della Lombardia Attilio Fontana sembra \u00abdi grande buon senso\u00bb.\n\n\u00abNoi - ha detto il presidente del Veneto Luca Zaia - siamo in grado di organizzare senza problemi un\u2019eventuale seconda inoculazione\u00bb.\n\nLe sei Regioni pi\u00f9 turistiche\n\nSe davvero si percorrer\u00e0 questa strada (che comporterebbe una redistribuzione delle dosi tra sistemi sanitari regionali), la sfida riguarder\u00e0 le Regioni pi\u00f9 frequentate dagli italiani per le vacanze estive. Se si guarda ai risultati dell\u2019estate del 2020, la prima segnata dalla pandemia da Covid, la classifica (dati Istat) per il periodo luglio/settembre vedeva ai primi sei posti Toscana (prima con una quota dell\u201911,9%), Trentino Alto Adige, Emilia-Romagna, Puglia, Campania e Sardegna. Sapranno tutte far fronte a una eventuale platea allargata di vaccinandi? Una prima risposta orientativa potrebbe venire guardando all\u2019andamento delle loro campagne vaccinali.\n\nLe difficolt\u00e0 della Sardegna\n\nDel sestetto la Regione pi\u00f9 in difficolt\u00e0 sembra essere la Sardegna, scelta come destinazione di soggiorno lungo (quattro o pi\u00f9 notti) dal 7,6% degli italiani (sesta posizione) che hanno fatto vacanze in Italia nei mesi estivi del 2020. L\u2019isola (che per incentivare il turismo punta sull\u2019immunit\u00e0 nelle isole minori a partire dalla Maddalena) nei giorni scorsi aveva tenuto le somministrazioni quotidiane intorno alle 6mila, cifra molto lontana dall\u2019obiettivo indicato il 1\u00b0 aprile dal commissario Francesco Figliuolo per la Sardegna (17mila dosi al giorno, anche se nell\u2019ultimo target reso pubblico per il 29 aprile era stato ridimensionato a 12.150 dosi). La giornata del 13 maggio ha fatto registrare un balzo che ha permesso di raggiungere la quota finora record di 13.736 dosi inoculate.\n\nLa Regione amministrata da Christian Solinas, per\u00f2, finora non \u00e8 stata molto efficiente nell\u2019utilizzare le dosi ricevute: 77,5%. Peggior risultato dopo quello dell\u2019altra isola, la Sicilia. La media nazionale \u00e8 dell\u201986%. Poche anche le dosi somministrate ogni 100mila abitanti: 38.800 (terzultima posizione). Al ritmo attuale la Sardegna sar\u00e0 l\u2019ultima Regione a raggiungere l\u2019immunit\u00e0 (70% della popolazione coperta da vaccino): obiettivo centrato solo il 20 ottobre. Al calcolo mancano ovviamente gli eventuali vacanzieri da vaccinare.\n\nToscana in linea\n\nLa Regione amministrata da Eugenio Giani \u00e8 quella che ha attratto pi\u00f9 turisti italiani nell\u2019estate del 2020. Alla vigilia delle seconde vacanze estive in epoca Covid pu\u00f2 vantare una campagna vaccinale in linea con la media nazionale per il numero di dosi somministrate ogni 100mila abitanti (41.573) e per capacit\u00e0 di utilizzare i vaccini ricevuti (85,2%).\n\nSecondo le indicazioni del commissario la Toscana doveva raggiungere entro il 29 aprile 38mila vaccinazioni giornaliere. Negli ultimi sette giorni (media mobile) ha somministrato 28mila dosi quotidiane. A questo ritmo raggiunger\u00e0 l\u2019immunit\u00e0 entro il 17 settembre. Sull\u2019ipotesi vaccini in vacanza, per\u00f2, Leonardo Marras, assessore al turismo della regione Toscana, si dimostra cauto: \u00abAttualmente - dice - si fanno anche troppe ipotesi. In questo momento dobbiamo concentrarci sulla vaccinazione alla popolazione, prima di tutto i pi\u00f9 fragili e per classi di et\u00e0, e poi avanzare con i vaccini nei luoghi di lavoro\u00bb."}