{"id": "d4271fe2-7141-4158-88ff-47c78609f774", "meta_title": "Il countdown: cosa accadr\u00e0 tra poco a questi televisori", "url": "https://www.ilgiornale.it/news/tecnologia/attesa-dello-switch-nuovo-standard-tv-cosa-succede-e-che-1950913.html", "text": "\u00c8 iniziato il conto alla rovescia per il nuovo standard delle Tv italiane. A distanza da dieci anni dal passaggio dall\u2019analogico al digitale terrestre, il prossimo primo settembre ci sar\u00e0 un nuovo cambio di rotta con l\u2019introduzione in Italia del sistema DVB-T2, che diventer\u00e0 definitivo il 20 giugno del 2022. Per quella data non ci saranno pi\u00f9 transizioni, chi non si sar\u00e0 adeguato al nuovo standard non sar\u00e0 pi\u00f9 in grado di guardare la televisione. Ma quali saranno le differenze rispetto all\u2019attuale sistema? Le frequenze disponibili sono sempre meno, come riporta il quotidiano Il Messaggero, e bisogna fare spazio per l'arrivo del 5G.\n\nMolti saranno i vantaggi per gli utenti: innanzitutto la risoluzione delle trasmissioni, che arriver\u00e0 fino agli 8K, con una qualit\u00e0 dell'immagine decisamente superiore. Con il DVB-T2 inoltre \u00e8 possibile aumentare l'efficienza della banda, e questo comporter\u00e0 un aumento dei canali disponibili e un minore inquinamento elettromagnetico. L\u2019unico aspetto negativo, come gi\u00e0 detto, \u00e8 che non ci saranno deroghe: bisogna farsi trovare pronti per la data stabilita, altrimenti non potr\u00e0 avvenire lo switch off.\n\nNulla di particolarmente complesso. I modelli di tv acquistati dopo il primo gennaio 2017 per legge dovrebbero essere gi\u00e0 in grado di ricevere il DVB-T2. Nel manuale del prodotto, alla voce sintonizzatore digitale, dovrebbe esserci infatti scritto DVB-T2 HEVC/H265. Per avere la certezza e togliersi definitivamente ogni dubbio, \u00e8 possibile effettuare un'ulteriore verifica: basta accendere la tv e andare sul canale 100 Rai o sul canale 200 Mediaset. Se compare la scritta test HEVC MAIN10 \u00e8 tutto ok e il televisore \u00e8 gi\u00e0 pienamente compatibile. Nel caso in cui l\u2019apparecchio non fosse abilitato allo switch off, non bisogna fasciarsi la testa. Non sar\u00e0 necessario cambiare il televisore, ma solo acquistare un decoder.\n\nL\u2019apparecchio deve portare la dicitura ricezione DVB-T2 con codifica HEVC MAIN 10. Inoltre, bisogna controllare se c\u2019\u00e8 compatibilit\u00e0 tra le uscite del decoder e gli ingressi della tv: se abbiamo un apparecchio dotato solo di presa Scart, difficilmente potremo collegarci un cavo hdmi. In pi\u00f9, il decoder deve essere dotato di un lettore per le smart card. Per tutti quelli che ne approfitteranno per cambiare il loro televisore, \u00e8 previsto un importante incentivo: il cosiddetto Bonus tv e decoder, un aiuto messo in campo dal Mise per aiutare le famiglie italiane durante questa nuova transizione tecnologica. Sar\u00e0 disponibile fino al 31 dicembre 2022 o fino all'esaurimento delle risorse stanziate. L'importo massimo del bonus \u00e8 di 50 euro e per beneficiarne occorre essere cittadini italiani e avere un Isee non superiore a 20 mila euro."}