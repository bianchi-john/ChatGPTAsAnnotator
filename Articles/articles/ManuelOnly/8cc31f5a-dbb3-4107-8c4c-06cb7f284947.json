{"id": "8cc31f5a-dbb3-4107-8c4c-06cb7f284947", "meta_title": "Hamburger a Milano, i migliori da mangiare all'aperto o a domicilio", "url": "https://www.corriere.it/cook/news/21_maggio_28/hamburger-milano-migliori-mangiare-all-aperto-domicilio-36eb98d4-bc99-11eb-abb7-46b8b952d96c.shtml", "text": "Un soffice bun che racchiude un burger di manzo italiano. Oppure una brioche siciliana farcita da deliziosa tartare di carne. E, ancora, versioni creative. Vegane. O di pesce. Alcune d\u2019autore. Altre, invece, creazioni di nuovi locali e dark kitchen. Sono i pi\u00f9 interessanti burger da mangiare in dehors a Milano (o da ordinare delivery senza muoversi da casa). Confort food per eccellenza, questi panini d\u2019ispirazione americana \u2014 ormai profondamente riletti e proposti in chiave italiana \u2014, hanno ha avuto nell\u2019ultimo anno una crescita esponenziale di consumo. Il servizio di delivery Just Eat ha visto, ad esempio, un aumento del 27 percento degli ordini rispetto al 2019. E, \u00e8 cambiato anche il momento di consumo, da perfetto fast food a pranzo, ora il 70 percento degli italiani lo predilige a cena: sia durante i weekend, che nel corso della settimana. Almeno stando alla ricerca realizzata da Uber Eats insieme a Nextplora.\n\nDove mangiare l\u2019hamburger a Milano Uno dei pi\u00f9 amati indirizzi della citt\u00e0 \u00e8 \u00abAl Mercato Steaks & Burgers\u00bb di Corso Venezia 18. Si tratta del nuovo locale dell\u2019omonima insegna di via Sant\u2019Eufemia, tempio di Eugenio Roncoroni, che nobilita e declina la tradizione delle steakhouse americane in due proposte, appunto \u00abSteaks\u00bb e \u00abBurgers\u00bb. Tra i panini, tutti con la carne selezionata della Macelleria di Sergio Motta e macinata quotidianamente, troviamo proposte come l\u2019Al Mercato Burger, con torchon di fois gras, cipolla pickled, jus di manzo, salsa speciale e pane liscio. Oppure, la versione Tartare con caprino all\u2019erba cipollina, senape di Digione e pane liscio. Tutti i panini sono disponibili anche in versione vegana sostenibile con Heura Meat. Nel menu, per\u00f2, c\u2019\u00e8 molto di pi\u00f9: piatti ispirati alla cucina classica e ai viaggi dello chef, dalla California alla Francia, dal Sudamerica al Medioriente, con un\u2019attenzione crescente riservata alle verdure. Il dehors \u2014 del tutto una novit\u00e0 \u2014 \u00e8 aperto a pranzo e a cena.\n\n\nUna garanzia sono anche i burger della \u00abMacelleria popolare con cucina\u00bb dentro il Mercato Comunale di piazza XXIV Maggio, affacciato sulla Darsena. Questo \u00e8 il locale di Giuseppe Zen, il patron di \u00abMangiari di strada\u00bb di via Lorenteggio: qui i clienti hanno la possibilit\u00e0 di gustare sul posto le specialit\u00e0 di carne che vanno dagli arrosticini, allo scottadito, passando per il kebab e, ovviamente, burger come il \u00abPanino con la Svizzera\u00bb: da scoprire. Del tutto una novit\u00e0 \u00e8, invece, la proposta di \u00abGiolina\u00bbdi via Bellotti 6. Che da qualche settimana ha arricchito il suo menu con i golosissimi hamburger di \u00abMio Cugino Alfredo\u00bb. Si possono assaggiare comodamente seduti nel dehors. E sono un\u2019ottima alternativa alle pizze dal cornicione alto che hanno reso nota questa insegna. Quali ordinare? La scelta \u00e8 ampia. Tutte le materie che entrano nei bun artigianali \u2014 sempre accompagnati da chips homemade \u2014 sono iper-selezionate. Tra i pi\u00f9 interessanti c\u2019\u00e8 quello con salsiccia di maialino nero lucano bio, caciocavallo Dop, patate e cime di rapa e maionese con \u2018nduja calabrese.\n\n\nIn zona Bicocca c\u2019\u00e8, invece, il \u00abFuorimano OTBP\u00bb (ossia: off the beaten path, \u00abfuori dal sentiero battuto\u00bb). Con il suo dehors nel verde dall\u2019aspetto urban \u2014 che si snoda fra i due capannoni industriali, finemente arredati, con tavoli in legno, poltrone e divanetti \u2014 propone aperitivi, cene e brunch nel week end. Protagonisti della cucina pizze gourmet (con lievito madre) e classici e golosi hamburger: come quello di chianina di Montecastrilli con cheddar, senape, ketchup, cipolla di Tropea Igp e fettine di cetriolo. Sui Navigli, invece, una tappa imperdibile \u00e8 \u00abFud\u00bb,in via Casale 8.Il locale \u2014 aperto con successo qualche anno fa da Andrea Graziano e i fratelli Borgia \u2014 propone gli \u00abam burger\u00bb realizzati con le migliori materie prime di selezionati piccoli produttori della Sicilia. Un esempio? L\u2019Ors Burgher, con carne di cavallo, cipolla cruda, insalata mista, Canestrato al pepe, verdure selvatiche saltate all\u2019aglio rosso di Nubia, olio evo, aceto e origano siciliano in pane casereccio con semi. Oppure, il Cis Burgher, con carne di manzo siciliano, pomodoro, insalata, olio evo, provola delle Madonie, Checiap e Maionese. Da provare anche le Onion Potetos, ossia degli spicchi di patate a pasta gialla con buccia, fritte in olio di semi di girasole e servite con cipolla rossa in agrodolce, pomodorini confit e rosmarino, accompagnate da Barbechi\u00f9 sous. Al \u00abBulk\u00bb, invece, \u00e8 possibile trovare la versione del burger dello chef Giancarlo Morelli. Tradizionale, ma con ingredienti iper-selezionati. Da accompagnare con suppl\u00ec serviti con salsa al pomodoro leggermente piccante. E, ovviamente, i leggendari cocktail.\n\n\nI migliori burger: fuori Milano Uscendo da Milano, c\u2019\u00e8 il \u00abRistorante Motta\u00bba Bellinzago Lombardo. Le ragioni per andarci sono molte, a partire dal fatto che questo \u00e8 il locale di Sergio Motta, uno dei macellai pi\u00f9 capaci (e amati) d\u2019Italia. Il suo hamburger \u2014 300 grammi di carne iper-selezionata \u2014 \u00e8 leggendario. Certo, \u00e8 difficile fermarsi a quello. E non prendere, magari, una frittura reale di frattaglie. Oppure, il tenerissimo \u00abbisteccone\u00bb, una coscia di bue piemontese frollata minimo 40 giorni: un\u2019esperienza per gli amanti della carne. Addentrandosi in Brianza, invece, un\u2019indirizzo per mangiare dei burger davvero originali \u00e8 \u00abPane & Trita\u00bb, che aprir\u00e0 a breve a Porta Romana a Milano. Intanto i suoi piatti si possono mangiare nei locali di Muggi\u00f2, Seregno e Villasanta. Si va dagli inediti sushi di carne \u2014 come gli uramaki di Black Angus in perle di riso croccanti, cremoso alla \u2018nduja, pulled pork, senape al miele e cipolla croccante \u2014 a proposte golosissime come il Tartare Burger di Angus da 180 grammi con burrata, avocado, pulled pork , cranchy nachos alla curcuma, Philadelphia pink alla barbabietola, maio arcobaleno, il tutto in un bun artigianale rosa glitterato. Da provare anche la brioche siciliana col tuppo farcita di tartare: un\u2019esperienza.\n\n\nSpostandosi a Monza, c\u2019\u00e8, invece, ci sono i nuovissimi burger gourmet del celebre ristorante siciliano \u00abIl Moro\u00bb, cha ha da poco inaugurato il suo dehors. Il locale della famiglia Buttic\u00e8 si trova nel centro della citt\u00e0 \u2014 a pochi metri dalla stazione \u2014 e propone una linea di fish burger creativi: si va dal tonno burger (con mozzarella di bufala, salsa al passion fruit) al catalana burger, con gamberi, burrata, cipolle di Tropea, salsa di avocado, passando per lo spada burger alla milanese: realizzato con pesce spada (come lascia intuire il nome), provola, l\u2019nduja di Spilinga. Per chi ama la carne, c\u2019\u00e8 anche il panino con bovino 100% italiano, con pancetta di Marco d\u2019Oggiono, pecorino primo sale di Raffadali, lattuga, maionese e senape.\n\nBurger delivery: gli imperdibili Se i burger li si vuole ordinare delivery, le possibilit\u00e0 sono davvero tante. Una delle proposte pi\u00f9 recenti \u00e8 sorprendenti \u00e8 quella di \u00abUrBun\u00bb. La nuova dark kitchen che \u00e8 la rivelazione del momento, con i suoi homemade bao all\u2019anatra e all\u2019anguilla. E, ovviamente, un cheeseburger fatto a regola d\u2019arte con carne di scottona, cheddar, lattuga e una BBQ dalla ricetta segreta. Il tutto, poi, proposto in degli irresistibili bun fatti in casa. E da accompagnare con patate fritte fermentate e nuggets di anguilla da gustare con salse autoprodotte. Dei burger, inoltre, esiste una divertente versione vegetariana con tempeh di soia, miso, lattuga, pomodoro, cipolla pickled e smoked mayo. Poi, ci sono quelli di \u00ab8Pus\u00bb, il fish delivery dello chef stellato Giuseppe Iannotti, considerato una delle migliori proposte nate nell\u2019ultimo anno. Il suo hamburger di tonno rosso (con cheddar stravecchio) \u00e8 magnifico. Ma da provare sono anche l\u2019hot dog di salmone e il lobster roll: che costa 28 euro perch\u00e9 ripieno di 130 grammi di gomiti di astice, schiacciati tra due fette di pane al latte di bufala e conditi con una maionese d\u2019ostrica. Spedizioni in tutta Italia: \u00abOrdini oggi per domani, o al massimo oggi per dopodomani\u00bb.\n\n\nUna variante divertente \u2014anche se, in questo caso, non si parla di hamburger ma di panino \u2014 \u00e8 la\u00abPorco Brado Gin Box\u00bb: due porzioni di carne di cinta senese cotta 18 ore, pagnotte con grano antico e lievito madre, un vasetto di salsa artigianale alla cipolla e un altro di crema homemade di Jalape\u00f1o. Oltre a due mignon del toscano pluripremiato Sabatini Gin con delle toniche premium: per fare dei favolosi gin tonic. Poi, c\u2019\u00e8 \u00abGolocious\u00bb, la dark kitchen ospitata dall\u2019hotel Nyx Milan. Nata in Campania e sbarcata a Milano all\u2019inizio del 2021. Il suo menu si concentra in particolare sugli hamburger, declinati in stile food porn con qualche omaggio alla tradizione: come il Nerano Burger con 200 grammi di carne, fonduta cacio e pepe, zucchine fritte, provola e crema di zucchine alla Nerano. Un must \u00e8, invece,\u00abHamerica\u2019s\u00bb, il suo colossale New York contiene cheddar stagionato, bacon, pomodoro, insalata e salsa Thousand Island: una sorta di maionese rinforzata. Naturalmente non manca una versione vegana. E per contorno? Patatine fritte: a fiammifero, a barchetta o con la buccia. Poi, c\u2019\u00e8 \u00abSberla\u00bb, la nuova creatura di Paolo Piacentini e Michela Reginato, gi\u00e0 soci co-founders di \u00abCocciuto\u00bb, brand celebre a Milano per la pizza moderna. Si tratta di una di tre dark kitchen, capaci di coprire l\u2019intera area metropolitana del capoluogo lombardo. Il menu \u00e8 suddiviso in hamburger, hot dog, fries e sweet. Le materie prime sono d\u2019accellenza: a cominciare dal pane americano, soffice e gustoso grazie all\u2019utilizzo delle patate per l\u2019impasto, come da vera tradizione statunitense, passando per la carne Presidio Slow Food proveniente dall\u2019azienda agricola piemontese \u00abLa Granda\u00bb, fino ad arrivare alle salse speciali prodotte internamente. Una curiosit\u00e0? Per il cheddar viene usato il West Country Farmhouse Dop: un formaggio vaccino a pasta semi cotta, perfetto per essere sciolto all\u2019interno del panino.\n\nLa ricetta del burger perfetto Per chi l\u2019hamburger se lo vuole preparare comodamente a casa pu\u00f2 affidarsi a qualcuna delle ricette d\u2019autore pubblicate sul sito di Cook. Stando attenti ai pi\u00f9 comuni e banali errori. Se la carne la si vuole ordinare delivery si pu\u00f2 dare uno sguardo al sito de \u00abIl Mannarino\u00bb, che propone burger di manza lombarda \u2014 proveniente da piccoli allevamenti locali, senza alcuna aggiunta di additivi e conservanti, gluten free \u2014 macinato al momento . O, per chi cerca un po\u2019 di originalit\u00e0, a quello di \u00abWagyu Company\u00bb, punto di riferimento in Italia per la pregiatissima carne giapponese di Kobe: caratterizzata da un\u2019elevata morbidezza, estrema succosit\u00e0, un sapore intenso ma estremamente delicato. Tutte caratteristiche legate al punto di fusione del grasso che scioglie a temperature molto basse, circa 28 gradi."}