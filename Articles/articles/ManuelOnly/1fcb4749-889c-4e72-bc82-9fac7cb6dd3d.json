{"id": "1fcb4749-889c-4e72-bc82-9fac7cb6dd3d", "meta_dataset": "", "meta_language": "Italian", "meta_label": "Group 1", "meta_title": "Letta dovrebbe temere pi\u00f9 il voto a Bologna che a Roma", "url": "https://www.editorialedomani.it/idee/commenti/elezioni-amministrative-pd-enrico-letta-m5s-k9uwdoul", "text": "Il rapporto tra Partito democratico e Movimento 5 stelle vive una fase di stallo. I leader dei due partiti continuano a dialogare e a confermare l\u2019impegno a costruire una alleanza contro la destra, ma le amministrative creano non poche difficolt\u00e0. Era inevitabile che avvenisse, a partire da Roma, dove la sindaca grillina Virginia Raggi sconta una opposizione ostinata e di lungo periodo da parte del Pd locale. Mentre Nicola Zingaretti \u00e8 riuscito in regione Lazio a coinvolgere i pentastellati fino a farli entrare in giunta, nella capitale non sono stati creati momenti di dialogo. E cos\u00ec, l\u2019ex ministro dell\u2019Economia Roberto Gualtieri gi\u00e0 pronto ai blocchi di partenza fin da marzo, scende ora in pista contro Virginia Raggi e l\u2019outsider Carlo Calenda.\n\nUna competizione dall\u2019esito incerto che, oltretutto, inasprisce la relazione con i Cinque stelle. Ma ormai \u00e8 fatta, ed Enrico Letta deve prepararsi a un risultato infausto. Certo, una sconfitta su Roma brucia perch\u00e9 si tratta pur sempre di una vetrina importante. Nulla per\u00f2 al confronto con quanto pu\u00f2 succedere pi\u00f9 a nord, a Bologna. Perch\u00e9 se Roma \u00e8 la capitale della nazione, Bologna, per storia e tradizione, \u00e8 la capitale della sinistra.\n\nPerdere nel capoluogo emiliano-romagnolo avrebbe un effetto deflagrante sui destini del partito. A Bologna, Matteo Renzi ha lanciato una propria seguace, sindaca di un sobborgo del capoluogo, a sfidare un esponente del Pd.\n\nTutto (abbastanza) normale se la competizione fosse alle prossime elezioni; invece, la sfida \u00e8 portata dentro il Pd stesso: invocando ancora una volta il feticcio delle primarie, si \u00e8 imbastito lo scontro tra un iscritto del Pd e una iscritta di Italia viva come se si dovesse scegliere tra esponenti della stessa coalizione, mentre non c\u2019\u00e8 alcun rapporto di collaborazione tra questi due partiti.\n\nQuesta operazione mira comunque a un obiettivo ben pi\u00f9 grande della poltrona di sindaco. Matteo Renzi, giocando di sponda con i nostalgici della sua segreteria tuttora presenti nel Pd bolognese, che sono corsi a sostenere pubblicamente la sua candidata, e sfruttando la partecipazione, gi\u00e0 pubblicamente annunciata, della destra alle primarie a favore della esponente renziana, vuole mettere in mora la segreteria del Partito democratico. \u00c8 a Bologna che Letta si gioca autorevolezza e leadership."}