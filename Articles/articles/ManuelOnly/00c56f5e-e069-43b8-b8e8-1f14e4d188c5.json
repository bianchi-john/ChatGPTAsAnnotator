{"id": "00c56f5e-e069-43b8-b8e8-1f14e4d188c5", "meta_title": "Ufo, i rottami nascosti dal Pentagono: la conferma della Dia dopo le rivelazioni di DeLonge, ex Blink-182. I metamateriali", "url": "https://www.ilmessaggero.it/tecnologia/news/ufo_rottami_pentagono_usa_conferma_che_cosa_e_accaduto_cun_delonge-5768394.html", "text": "Adesso, solo adesso, salta fuori che rottami di Ufo attraversano i compiti istituzionali della Dia, Defense Intelligence Agency, che tiene sotto osservazione le forze armate dei paesi stranieri \"per prevenire e vincere le guerre\". E in effetti non potrebbe esserci qualcosa di pi\u00f9 \"straniero\" di un Ufo. Ecco allora che sta rimbombando in maniera parecchio stentorea la clamorosa conferma che la Dia ha scritto a proposito di \"metamateriali\" ritenuti non di origine terrestre, e quindi alieni, posseduti dal Pentagono e affidati allo studio di uno dei pi\u00f9 noti appaltatori della Difesa degli Stati Uniti, la Bigelow Aerospace del Nevada. La risposta, a lungo attesa, \u00e8 quella giunta al ricercatore americano Anthony Bragalia che si \u00e8 appellato al Freedom Of Information Act (la legge sulla Libert\u00e0 di Informazione).\n\nA questo punto si tratta di una poderosa ammissione che rafforza quanto annunciato nel dicembre del 2018 a Roma nel corso del convegno annuale del Cun (Centro ufologico nazionale) a cui parteciparono Luis Elizondo, ex agente e ex dirigente del programma segreto Aatip (Advanced Aerospace Threat Identification Program), in precedenza Aawsap (Advanced Aerospace Weapons System Application Program), della Dia, e Tom DeLonge, ex front man della band americana Blink182, fondatore della To the stars academy of Art and Science. Elizondo, ora a fianco di DeLonge, munifico filantropo di queste ricerche, raccont\u00f2 di essere uscito dalla Dia non condividendo la cappa di segretezza imposta ai quei programmi.\n\nFurono loro due a mettere in scacco il Pentagono incassando la fiducia del New York Times che con uno scoop del dicembre 2017 obblig\u00f2 la Difesa americana a rilasciare tre video girati da piloti militari americani. Video che nel 2019 vennero certificati definitivamente dal Governo americano: gli oggetti ripresi dalle telecamere dei caccia F-18 della Marina sono oggetti volanti non identificati, Ufo, o, meglio, come si dice adesso Uap, Fenomeni aerei non identificati. E sempre loro a Roma rivelarono che il Pentagono da anni possiede detriti di materiali con caratteristiche non riscontrabili in materiali conosciuti sulla Terra e non attribuibili a meteoriti.\n\nE' chiaro che va sempre specificato che per materiali oppure velivoli oppure oggetti \"alieni\" si intende alla lettera che si ritengono \"estranei\" alle nostre conoscenze attuali e non necessariamente provenienti da altri pianeti. Conoscenze ufficiali, va aggiunto, perch\u00e9 in passato fenomeni ritenuti alieni erano in realt\u00e0 originati da esperienze pi\u00f9 che terrestri, ma tenute segrete da questo o quello stato per motivi militari.\n\nA ogni modo ora \u00e8 lo stesso Cun a riportare la lunga lettera-dossier (oltre 150 pagine) scritta, a tre anni dalla richiesta, dalla Dia a Bragalia che interrogava l'ente americano su detriti, residui, relitti e rottami derivati da incidenti di oggetti volanti non identicati. Agli archivi sono ben registrati ad esempio l'episodio di Ubatuba in Brasile nel 1957 e a Firenze nel 1954 da cui provengono materiali oggetto di indagini che non ne chiarirono la provenienza.\n\nDi queste schegge di materiali \"alieni\" ne mostrarono in video gli stessi Elizondo e DeLonge a Roma nel 2018.\n\nLa caratteristiche che rendono questi materiali ignoti sono relativi al loro comportamento rispetto alla luce e ai campi elettromagnetici.\n\nE non \u00e8 che questi frammenti arrivano dall'Area 51 a Roswell? Prima o poi c'\u00e8 sempre chi fa questa domanda e la risposta non pu\u00f2 che essere \"forse\". Bragalia non lo escude. Speculazioni meno scontate, invece, sono relative alle ipotesi che questi materiali potrebbero far fare un balzo alle nostre conoscenze tecnlogiche permettedoci di produrre nuove leghe metalliche. Ad esempio Bragalia cita, dopo aver letto la risposta della Dia, il caso del Nitonol, lega \"a memoria di forma\" di Nichel e Titanio superesistente e superelastico con cui si realizzano oggetti deformabili e in grado di recuperare almeno in parte la forma originale con mille applicazioni dall'industria alla chirurgia. Viene usata dagli anni Settanta con una storia che riecheggia temi de \"L'uomo che cadde sulla Terra\" il romanzo di fantascienza di Walter Tevis (La regina degli scacchi) da cui venne tratto il film con David Bowie. Fantascienza, appunto, per adesso. Non \u00e8 fantascienza invece ci\u00e0 che da anni fanno gli astronauti sulle stazioni spaziali conducendo esperimenti su liquidi e metalli e sul loro uso combinato che non \u00e8 possibile sulla Terra, ma che lo diventa in situazioni di microgravit\u00e0.\n\nI metamateriali\n\nIl ricercatore americano, riferendosi al dossier disvelato dalla Dia, cita le fenomenali qualit\u00e0 dei metamateriali riconducibili agli studi sui detriti alieni. Matamateriali sono quelli che hanno caratteristiche non identificabili con quelle naturali a noi note. Ad esempio si indica la capacit\u00e0 di ridurre la luminosit\u00e0 fino alla completa invisibilit\u00e0 anche da parte dei radar (tecnologie applicate negli aerei stealth) oppure la capacit\u00e0 di comprimere i campi elettromagnetici, propriet\u00e0 dalle infinite applicazioni a cominciare dalla progettezione di processori e componenti per computer.\n\nBragalia, infine, fa notare i tanti Omissis contenuti nei documenti che la Dia gli ha trasmesso, a cominciare da nomi degli scienziati che hanno studiato questi detriti alieni.\n\nInsomma, nel giro di un paio d'anni nel campo dell'ufologia parecchie e notevoli notizie in cerca di conferme le hanno trovate. Un passo avanti che rafforza l'ipotesi che molte risposte siano - aliene o meno - comunque gi\u00e0 scritte nei dossier del Pentagono.\n\nLa nota del Cun\n\nIl Centro Ufologico Nazionale italiano \u00abricorda e precisa che \u00e8 dal 2007 che la questione dell'esistenza di tali 'materiali esotici' pi\u00f9 volte informalmente segnalati \u00e8 alla sua attenzione grazie alle ricerche del proprio consigliere Alfredo Benni, e che nel 2018 l'ex esponente del Pentagono Luis Elizondo, ospite del VII Convegno Internazionale di ufologia del Cun a Roma, ne aveva pubblicamente dato conferma. Inoltre gi\u00e0 dal 1991, come documentano i suoi saggi divulgativi editi da Mondadori, il fondatore e presidente del Cun, il giornalista aerospaziale Roberto Pinotti, ha testimoniato di avere visto consegnare materialmente a Tolosa durante un briefing riservato a tre italo-franco-americano al governativo Cnes (Centre National d'Etudes Spatiales) francese nella persona dell'amico Alain Esterle, direttore della sua commissione governativa per lo studio degli Ufo Gepan, i frammenti metallici di un Ufo esploso in aria in Brasile sulla spiaggia di Ubatuba nel 1957\u00bb.\n\n\u00abAlcuni di tali frammenti, in possesso degli Usa e del professor Peter Sturrock della Stanford University californiana e da lui analizzati, sono stati forniti al Cnes in tale occasione per un supplemento di analisi. Durante l'incontro - prosegue il Cun - Sturrock inform\u00f2 Pinotti che quanto analizzato aveva confermato che i reperti erano composti principalmente di magnesio con caratteristiche mai viste prima. Finalmente, dopo la richiesta di rilascio dei documenti secretati sugli Ufo da parte del Senato americano, informazioni gi\u00e0 note e segnalate ma senza riscontri materiali da vari seri ricercatori in campo ufologico stanno oggi cominciando ad avere le conferme dovute. Si ricordi infine che gi\u00e0 dal 1954 l'Italia ha il primato della prima analisi chimica di una sostanza caduta dal cielo durante la massiccia apparizione di formazioni di Ufo su Firenze con molteplici testimoni e l'interruzione della partita di calcio Fiorentina-Pistoiese. Al professor Giovanni Canneri dell'Istituto di Chimica Analitica della locale Universit\u00e0 il campione in questione risult\u00f2 un composto di boro, silicio, calcio e magnesio che in quanto instabile in breve si dissolveva\u00bb."}