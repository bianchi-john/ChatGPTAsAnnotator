{"id": "1481deaf-f753-4e49-84e4-b16c57e15031", "meta_dataset": "", "meta_language": "Italian", "meta_label": "Group 1", "meta_title": "Forl\u00ec, guasto al freezer: 800 dosi di vaccino Moderna da buttare", "url": "https://corrieredibologna.corriere.it/bologna/cronaca/21_gennaio_16/forli-guasto-freezer-800-dosi-vaccino-moderna-buttare-cfee951e-57c1-11eb-9534-2d1db76ab6b0.shtml", "text": "Ottocento dosi di vaccino Moderna, tra le ultime ad essere arrivate in Italia negli ultimi giorni, sono state dichiarate inutilizzabili dopo essere rimaste nella notte tra gioved\u00ec e venerd\u00ec in una cella frigorifera guasta e quindi inadatta alla conservazione del siero e delle sue componenti all\u2019Ospedale Morgagni Pierantoni di Forl\u00ec. Tra le prime ipotesi un errore umano, che potrebbe aver impedito la messa in sicurezza immediata delle fiale dopo il guasto al congelatore. In tutto in Emilia Romagna erano state consegnate 7.400 dosi di vaccino prodotto da Moderna, un quantitativo minimo di dosi che ha messo in risalto la gravit\u00e0 di quanto accaduto.\n\nIl guasto, probabile errore umano Secondo una prima ricostruzione, il congelatore, nonostante fosse stato completamente revisionato nei giorni scorsi, assieme al sistema d\u2019allarme, verso le ore 22,30 si \u00e8 guastato. L\u2019allarme, sempre secondo una prima sommaria ricostruzione, \u00e8 correttamente partito verso la centrale operativa. Ma, per ragioni che sono in fase di accertamento, il segnale non \u00e8 stato correttamente rilevato dall\u2019operatore addetto. Quando il problema \u00e8 stato evidenziato, di prima mattina, sono immediatamente partite le procedure per utilizzare, in sicurezza, le dosi vaccinali rimaste \u201cbuone\u201d (ovvero 700 sulle 1500 totali, tolte, infatti, le 800 da buttare). Entro, cio\u00e8, le 12 ore nelle quali deve essere utilizzato il siero dopo lo scongelamento. L\u2019azienda sanitaria, nel rispetto di tutte le procedure operative e di sicurezza previste da Moderna, si \u00e8 attivata per una rapida consegna del maggior numero di dosi possibile presso tutti i centri di vaccinazione della Romagna e, successivamente, anche presso il punto di vaccinazione di Bologna.\n\nAusl: indagine interna Nella prima serata di ieri il direttore di Ausl Romagna Tiziano Carradori ha annunciato che potrebbero essere elevate sanzioni qualora siano accertate gravi violazioni delle procedure. \u00ab\u00c8 del tutto evidente- ha spiegato \u2013 che siamo di fronte ad un fatto grave. Stiamo conducendo una rigorosa indagine interna per capire l\u2019esatta dinamica degli avvenimenti e per evidenziare le responsabilit\u00e0. Le responsabilit\u00e0 per quanto accaduto saranno adeguatamente accertate e sanzionate\u00bb. L\u2019assessore alla sanit\u00e0 in Regione Raffaele Donini ha parlato di \u00abfatto sconcertante\u00bb auspicando \u00absanzioni e provvedimenti disciplinari verso i responsabili\u00bb."}