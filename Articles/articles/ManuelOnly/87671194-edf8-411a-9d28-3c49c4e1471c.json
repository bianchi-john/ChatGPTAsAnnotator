{"id": "87671194-edf8-411a-9d28-3c49c4e1471c", "meta_title": "Palestina, Letta nella bufera: \u00abTroppo di parte, non ti voto pi\u00f9\u00bb", "url": "https://ilmanifesto.it/palestina-letta-nella-bufera-troppo-di-parte-non-ti-voto-piu/", "text": "\u00abCome \u00e8 possibile manifestare con Salvini contro la Palestina e a favore degli israeliani?\u00bb. La domanda di Rita D\u2019Emidio, sulla pagina Facebook del Pd, riassume centinaia di messaggi che in queste ore stanno piovendo sui profili social di Enrico Letta e dei dem. Una rivolta di elettori e simpatizzanti che sono rimasti scioccati dalla presenza -mercoled\u00ec sera- del loro segretario sul palco pro-Israele di Roma insieme a Salvini.\n\nUNA REAZIONE TANTO spontanea quanto inattesa, perch\u00e9 da tempo la questione palestinese non infiammava la base dem. \u00abUn bel no agli espropri degli israeliani non ce la facciamo a dirlo?\u00bb, scrive Nicola Biccari, \u00abNon le pare terrorismo l\u2019esproprio di terra ai Palestinesi? La loro ghettizzazione? Nel Pd nulla \u00e8 cambiato con il suo arrivo\u00bb, incalza Rosaria Dragonetti. \u00abUn minimo di protesta per quanto fa il governo sionista no? Sempre dalla parte dei pi\u00f9 forti?\u00bb, rincara Luisa Conti.\n\nIN TANTI LA DELUSIONE diventa una dichiarazione di addio al Pd. \u00abEnrico, ieri hai apertamente sostenuto chi calpesta regolarmente i diritti umani di un intero popolo, hai difeso l\u2019oppressore ai danni dell\u2019oppresso. Per me col Pd finisce qui\u00bb, scrive Carla Brusati. Giovanni Villani \u00e8 ancora pi\u00f9 esplicito: \u00abMai pi\u00f9 Pd. Sono stato iscritto dal primo momento, ma questa svolta israeliana non \u00e8 mia\u00bb.\n\nI toni sono spessi composti, si rivolgono a \u00abEnrico\u00bb come ad una persona con cui c\u2019\u00e8 un dialogo aperto. Ma il concetto \u00e8 chiaro: \u00abNei vostri discorsi si parla di Israele e manca la parola Palestina, non credo sia un caso\u00bb, scrive Velia Piccarreta. \u00abVergogna, mai confondere la violenza dell\u2019oppressore con quella dell\u2019oppresso. La resistenza italiana non vi ha insegnato niente\u00bb.\n\n\u00abDove eravate quando veniva attaccato il quartiere di Sheikh Jarrah, per espropriare i palestinesi delle loro case per darle ai coloni israeliani?\u00bb, ricorda Fernanda Pappagallo. Nunzia Manna domanda: \u00abManifestare per Israele proprio ora? Non vi vergognate? Volete perdere anche il voto di chi vi ha votato nonostante tutto?\u00bb.\n\nMAI COME IN QUESTE ORE si coglie la distanza tra gli elettori e i dirigenti dem. Tra cui compaiono anche filo israeliani assai pi\u00f9 spinti di Letta, come l\u2019ex capogruppo Andrea Marcucci. Tra dirigenti e parlamentari c\u2019\u00e8 una minoranza che (timidamente) non \u00e8 d\u2019accordo. Che \u00e8 rimasta spiazzata dalla mossa del segretario.\n\nA microfoni spenti alcuni deputati della sinistra Pd confidano che no, \u00abin quella piazza con Salvini non ci sarei mai andato\u00bb. Alcuni dem, come Laura Boldrini e Chiara Gribaudo (componente della segreteria) firmano insieme a Stefano Fassina un documento pi\u00f9 critico verso lo stato ebraico: \u00abVa ripristinata la legalit\u00e0 internazionale, quella sancita da numerose risoluzioni dell\u2019Onu, e si deve fare pressione sul governo di Tel Aviv perch\u00e9 cessino gli sgomberi delle famiglie palestinesi dalle abitazioni in cui vivono legalmente\u00bb.\n\nALTRI, COME IL RESPONSABILE organizzazione Stefano Vaccari e gli ex membri della segreteria Zingaretti Marco Furfaro, Nicola Oddati e Marco Miccoli, parlano di \u00abescalation militare inaudita che il governo di Israele sta sviluppando in queste ore\u00bb. \u00abLa politica che vuole la pace non pu\u00f2 rimuovere le radici del conflitto e della violenza. Quanto accaduto nel quartiere di Sheikh Jarrah a Gerusalemme est \u00e8 un\u2019operazione sistematica che il governo di Israele sta portando avanti, violando le risoluzioni Onu\u00bb.\n\n\u00ab\u00c8 sulle cause che bisogna intervenire se si vogliono evitare le conseguenze che, a parole, tutti condannano\u00bb, concludono. \u00abChi cerca la pace non fa finta di non vedere rapporti di forza, morti e soprusi di quelle terre\u00bb. \u00abIl Pd non deve sbilanciarsi dalla parte di Israele, spesso a innescare le crisi sono atti compiuti dal governo israeliano contro i palestinesi\u00bb, spiega Oddati. \u00abSi rischia di non guardare con obiettivit\u00e0 quello che sta accadendo\u00bb, gli fa eco Furfaro. Fassina \u00e8 basito: \u00abPersino la posizione di Biden \u00e8 pi\u00f9 equilibrata di quella del Pd\u00bb.\n\nLETTA IERI HA CERCATO di correggere un po\u2019 il tiro: \u00abNon ho fatto una scelta manichea, ho espresso solidariet\u00e0 all\u2019ambasciatrice palestinese Abeer Odeh e alla comunit\u00e0 ebraica di Roma\u00bb, risponde su twitter. \u00abNoi siamo per la pace e due stati\u00bb. Benny Taormina lo sfida: \u00abFaccia discutere alla base la questione Israelo-Palestinese\u00bb. In effetti, tra i 20 punti su cui sono sondati gli iscritti a marzo questo mancava.\n\nStamattina ci sar\u00e0 la direzione, per parlare per\u00f2 di amministrative, rapporti con i 5 stelle e legge elettorale, dopo lo schiaffo subito dai dem a Roma. Come \u00e8 noto, il tema divide il Pd assai pi\u00f9 del Medio Oriente. Gli ex renziani sono gi\u00e0 ripartiti con una serie di siluri all\u2019alleanza col M5S, Letta ha deciso di affrontarli \u00aba viso aperto\u00bb. E, viste le difficolt\u00e0 della coalizione, la linea pro-maggioritario di Letta potrebbe essere rivista."}