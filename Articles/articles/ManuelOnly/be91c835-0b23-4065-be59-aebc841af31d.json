{"id": "be91c835-0b23-4065-be59-aebc841af31d", "meta_dataset": "", "meta_language": "Italian", "meta_label": "Group 1", "meta_title": "La svolta militare: le Forze di difesa israeliane di cielo e di terra stanno attaccando la Striscia di Gaza", "url": "https://www.open.online/2021/05/14/israele-invasione-striscia-di-gaza-errore/", "text": "Una raffica di razzi \u00e8 stata sparata dalla Striscia di Gaza verso il nord e il sud di Israele. Lo ha reso noto l\u2019esercito israeliano in tarda serata spiegando che le sirene sono risuonate anche nella citt\u00e0 di Modin, a met\u00e0 strada tra Gerusalemme e Tel Aviv, e Ashdod. A stretto giro, alle 23.18, l\u2019Israeli Air Force ha pubblicato un tweet che segna una svolta militare nel conflitto in corso da giorni. \u00abLe forze aeree e di terra dell\u2019IDF (Forze di difesa israeliane) stanno ora attaccando la Striscia di Gaza. Maggiori dettagli in arrivo\u00bb.\n\nMedia locali: \u00abIsraele bombarda un villaggio a Nord di Gaza. Almeno 11 morti e 50 feriti\u00bb\n\nIl conflitto tra Israele e la Striscia di Gaza continua a mietere vittime. Nel villaggio palestinese di Um el-Nasser, nel Nord della Striscia, secondo i media locali almeno 11 palestinesi sono rimasti uccisi e 50 feriti in un bombardamento israeliano. Sei sarebbero membri della famiglia locale Tanani. Fra i morti ci sarebbero anche dei bambini. Le autorit\u00e0 sanitarie di Hamas non hanno ancora confermato la notizia, quelle israeliane non hanno commentato.\n\nDi sicuro c\u2019\u00e8 che le citt\u00e0 di Israele sono tornate a essere il fronte degli scontri. Dopo i bombardamenti degli ultimi giorni arrivati in seguito alle tensioni iniziate dalla Spianata delle moschee a Gerusalemme, nella notte di mercoled\u00ec 12 maggio c\u2019\u00e8 stata un\u2019ondata di violenza ad Acri, Haifa e nei centri abitati intorno a Tel-Aviv, come Lod e Bat Yam. Gi\u00e0 nei giorni scorsi le cittadine intorno a Tel-Aviv sono state al centro di violenze, mobilitando le autorit\u00e0 a una stretta sulla repressioni degli scontri, come dichiarato dal premier Benjamin Netanyahu. Gli scontri sono avvenuti tra residenti delle due fazioni e hanno portato ad atti di vandalismo, incendi e pestaggi nelle strade che hanno causato decine di feriti e almeno 400 arresti.\n\nLo scenario urbano \u00e8 il campo di scontro tra le due fazioni e in questo senso le parole dell\u2019ex-ministra israeliana Tzipi Livni al New York Times confermano che \u00abpur non volendo usare la parola \u201cguerra civile\u201d sta succedendo qualcosa di nuovo e orribile rispetto alle tensioni\u00bb. A Bat Yam, per esempio, un uomo identificato dalla folla come arabo \u00e8 stato picchiato e le immagini sono state trasmette in diretta nazionale dal canale televisivo israeliano Channel 11. L\u2019uomo coinvolto nel pestaggio \u00e8 trasferito e ricoverato in ospedale in condizioni gravi. Sui responsabili delle tensioni in citt\u00e0, il sindaco di Bat Yam Tzvika Brot ha parlato di \u00abrivoltosi non residenti arrivati da fuori\u00bb.\n\nNella citt\u00e0 marittima di Acri, a nord del Paese, un gruppo di arabi israeliani ha picchiato un 30enne ebreo a colpi di bastoni e lancio di pietre. L\u2019aggressione \u00e8 avvenuta a ridosso dell\u2019avviso della polizia locale, che aveva ordinato ai titolari arabi delle attivit\u00e0 commerciali di abbassare in anticipo le saracinesche per il rischio concreto di scontri con gruppi violenti di estrema destra. Il bilancio \u00e8 preoccupante anche in altre aree israeliane. Nella cittadina settentrionale di Or Akiva, in particolare, un uomo arabo israeliano \u00e8 stato ferito da un attacco compiuto da un gruppo di uomini ebrei in pieno centro citt\u00e0. A Tiberiade un autista arabo \u00e8 stato attaccato e ferito da un gruppo di estremisti di destra che avevano organizzato una marcia. Accoltellatmento invece a Tamra ai danni di un 50enne ebreo, pugnalato al collo e attualmente in fin di vita."}