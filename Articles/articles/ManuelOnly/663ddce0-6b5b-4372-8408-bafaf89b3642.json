{"id": "663ddce0-6b5b-4372-8408-bafaf89b3642", "meta_title": "Svuotamento diga di Boschi, schiuma e melma sui fondali. Enel: \u201cTutto nella norma\u201d", "url": "https://www.liberta.it/news/cronaca/2021/05/26/svuotamento-diga-di-boschi-schiuma-e-melma-sui-fondali-enel-tutto-nella-norma/", "text": "E\u2019 iniziato ieri pomeriggio, marted\u00ec 25 maggio, lo svaso della diga di Boschi \u2013 inizialmente previsto per il 18 maggio e poi rimandato per maltempo \u2013 e le acque di Aveto e Trebbia hanno iniziato a sporcarsi. Lo testimoniano le foto scattate questa mattina a mezza giornata di distanza, dalle quali, oltre all\u2019intorbidimento delle acque, si pu\u00f2 notare una schiuma giallastra che galleggia.\n\nPreoccupazione tra i pescatori e i sindaci dell\u2019alta valle, che hanno inviato la segnalazione a Enel, gestore dell\u2019impianto, la quale, con una nota, ha fatto sapere che le attivit\u00e0 di svuotamento \u201cstanno procedendo regolarmente e, sulla base delle attuali condizioni meteo, si prevede che termineranno nell\u2019arco di pochi giorni con la realizzazione dell\u2019opera di intercettazione a monte delle acque per il loro rilascio a valle diga. Le operazioni in atto sono condotte nel pieno rispetto delle modalit\u00e0 esecutive e dei limiti dei parametri ambientali previsti dal Piano Operativo di Svaso approvato dagli enti preposti. E\u2019 attivo il monitoraggio del corso d\u2019acqua con un presidio da parte di Arpae e della stessa azienda elettrica con l\u2019obiettivo primario di salvaguardare l\u2019ambiente e la fauna ittica interessata il cui recupero \u00e8 stato ultimato nella giornata di ieri\u201d.\n\nUna comunicazione ufficiale che non soddisfa n\u00e9 Mauro Guarnieri, sindaco di Cortebrugnatella, n\u00e9 Roberto Pasquali, primo cittadino di Bobbio, il quale spiega che verranno valutati i danni al turismo e una eventuale azione nelle sedi opportune.\n\nRabbia anche tra i pescatori, secondo i quali sui fondali si sono gi\u00e0 depositati 2 cm di melma, rovinando 10 anni di lavori nella cura della fauna ittica.\n\nSabato 15 maggio si era svolta una manifestazione di protesta, a Marsaglia, organizzata dalle associazioni ambientaliste per chiedere a Enel di posticipare l\u2019operazione di svuotamento e riparazione della paratoia sul fondo."}