{"id": "fcc4a05d-d33b-4bdd-8af7-4077cfb2640a", "meta_title": "Lo scetticismo dei forti: i 150 anni di un filosofo dimenticato, Giuseppe Rensi", "url": "https://www.ilprimatonazionale.it/cultura/scetticismo-forti-150-anni-filosofo-dimenticato-giuseppe-rensi-195749/", "text": "Tra le figure dimenticate della nostra cultura o, peggio, ricordate solo per il motivo sbagliato, c\u2019\u00e8 sicuramente quella del filosofo Giuseppe Rensi, il cui nome dice poco o nulla anche a molti studiosi della materia e che, essendo nato a Villafranca di Verona il 31 maggio 1871, oggi compirebbe 150 anni. Nei rari casi in cui viene citato, se ne d\u00e0 quella che Marcello Veneziani ha definito \u00abun\u2019immagine adelphiana\u00bb, quindi decontestualizzata, oppure se ne ricorda l\u2019opposizione al fascismo che, tuttavia, riguarda solo un aspetto della vita di questo geniale pensatore.\n\nGiuseppe Rensi accanto a Mussolini\n\nAvvocato e socialista, aveva diretto Lotta di classe e collaborato con Critica sociale di Filippo Turati e con Rivista popolare di Napoleone Colajanni. In seguito ai moti milanesi del 1898, fu costretto a lasciare l\u2019Italia e a rifugiarsi nel Canton Ticino. In Svizzera Rensi si fermer\u00e0 per dieci anni, divenendo presto un punto di riferimento dei socialisti italiani l\u00ec emigrati, tra cui un giovane romagnolo dagli occhi spiritati. Nel 1904, infatti, Mussolini, renitente alla leva, era stato arrestato a Ginevra: per iscriversi all\u2019universit\u00e0 aveva fornito un passaporto scaduto e fraudolentemente modificato affinch\u00e9 sembrasse ancora valido. L\u2019imbroglio fu scoperto e Mussolini arrestato. A quel punto i compagni si mobilitarono affinch\u00e9 l\u2019attivista, nel frattempo espulso dal cantone di Ginevra, non fosse riaccompagnato alla frontiera italiana e quindi consegnato alle autorit\u00e0 militari che lo avevano nella loro lista nera. Fra i pi\u00f9 attivi nella campagna per Mussolini ci fu appunto Giuseppe Rensi, nelle vesti di avvocato dell\u2019emigrazione socialista. Dopo l\u2019esilio, il filosofo torn\u00f2 a Verona, fece per un breve periodo l\u2019avvocato e poi divenne professore di filosofia a Bologna e in seguito a Firenze e a Genova.\n\nL\u2019adesione al fascismo\n\nNel 1919 aveva subito aderito al fascismo, auto-nominandosi suo precursore filosofico. Rensi aveva anche giustificato lo squadrismo come autodifesa e controrivoluzione preventiva, di fronte alla minaccia del \u201cbiennio rosso\u201d, pur auspicando un rapido ritorno alla legalit\u00e0. Mussolini in persona gli aveva chiesto di scrivere sul Popolo d\u2019Italia sin dal 1919 e nell\u2019ambiente era generalmente considerato come un importante anticipatore teorico. Anzi, \u00abil [\u2026] maestro pi\u00f9 integrale e pi\u00f9 suggestivo\u00bb del fascismo, secondo un articolo anonimo uscito su La Sera del 14 dicembre 1922. Secondo Emilio Gentile, \u00abl\u2019influenza di Rensi sulla formazione scettico-relativista della concezione politica d Mussolini [\u2026] fu in verit\u00e0 molto importante\u00bb. Dal 1922, Margherita Sarfatti lo aveva invitato, sempre a nome del capo del fascismo, a scrivere anche su Gerarchia. Dalla met\u00e0 del 1923, tuttavia, le collaborazioni si interruppero e nel 1925 troveremo Rensi tra i firmatari del manifesto degli intellettuali antifascisti.\n\nLe stesse idee, dall\u2019altra parte\n\nChe era accaduto, nel frattempo? Semplicemente che il filosofo, anti-gentiliano viscerale (ma, come spesso accade, soggetto a un segreto gentilianesimo implicito), aveva preso consapevolezza che quello fra i fascisti e Gentile non era un innamoramento passeggero. Mussolini, insomma, aveva scelto come precursore e intellettuale di riferimento Gentile e non lui. Rensi pass\u00f2 allora dall\u2019altra parte (ma bisogna ricordare che prima chiese alla Sarfatti di intercedere presso Mussolini affinch\u00e9 non vi fossero rappresaglie squadriste contro di lui). Mussolini, del resto, aveva sempre un debole per i vecchi compagni di lotta degli anni pi\u00f9 difficili dell\u2019esperienza socialista. Nei Taccuini mussoliniani di Yvon De Begnac, inoltre, il capo del fascismo fa riferimento a quando, \u00abnei primi anni del secolo\u00bb, si ritrovava nella casa di Pasquale Boninsegni, dove, \u00absulle orme della filosofia libertaria di Giuseppe Rensi, si ragionava gi\u00e0 in termini di regimi e di antidemocrazia\u00bb.\n\nIn effetti, Rensi aveva sviluppato un pensiero che andava nella direzione delle idee e persino del temperamento di Mussolini. Scriver\u00e0 lo storico Emilio Gentile: \u00abLa filosofia di Rensi, applicata alla politica, forn\u00ec a Mussolini consistenti argomenti per confermare la validit\u00e0 della sua ideologia relativista e attivista, come pure per giustificare , con citazioni del pensiero contemporaneo, la modernit\u00e0 della sua spregiudicata condotta pratica come capo del fascismo. Egli ne traeva motivo per esser ancor pi\u00f9 convinto del fatto che nella storia le ideologie, come i sistemi teorici, non avevano alcun valore se non si trasformavano in miti per entusiasmare le masse, per organizzarle, per spingerle all\u2019azione\u00bb.\n\nPer il filosofo veronese, infatti, l\u2019essenza della realt\u00e0 consiste \u00abnell\u2019urto eterno, nella contraddizione irresolubile, nella insanabile antinomia, tra cittadino e cittadino, tra cittadino e Stato, tra partiti e governo, tra popolo e popolo\u00bb e di conseguenza \u00abdalla politica interna alla politica internazionale, constatammo sempre scritto in largo ci\u00f2 che la mente umana ha in s\u00e9, l\u2019antilogia, l\u2019antitesi, la scissione incolmabile che ne spezza irrimediabilmente l\u2019unit\u00e0\u00bb. Questa consapevolezza matura in Rensi non solo grazie a letture originali e non comuni \u2013 dal neoidealismo a Nietzsche, da Guyau a Leopardi, dalla filosofia antica alla metafisica orientale \u2013 ma anche in seguito alle urgenze della politica internazionale.\n\nL\u2019avanguardia del postmodernismo\n\nL\u2019evento decisivo che condusse Rensi al relativismo fu infatti la Grande guerra, a cui non a caso \u00e8 dedicato un capitolo dei Lineamenti di filosofia scettica. La guerra squaderna agli occhi del filosofo la disintegrazione del senso, la natura conflittuale della realt\u00e0, l\u2019impossibilit\u00e0 di attingere a una verit\u00e0 unica e condivisa. Scrive Rensi: \u00abIl vedere fedi diverse dalle nostre ostinatamente erigersi contro le nostre, \u00e8 una scuola vissuta di relativismo; l\u2019assistere al tramonto o alla rovina di concezioni e sistemi che parevano solide come il suolo su cui posiamo i piedi, suscita appunto la sensazione che desta un cataclisma tellurico, quella che nulla vi sia pi\u00f9 di fermo e di certo\u00bb. Questa ontologia deflagrata, a ben vedere, ricorda molto il paesaggio filosofico in cui si muover\u00e0, decenni dopo, il postmodernismo filosofico e di cui abbiamo appena parlato. Anche Rensi crede nell\u2019impossibilit\u00e0 di affidarsi a \u201cmetanarrazioni\u201d, a visioni onnicomprensive, veritative, razionali, ammantate della pretesa di poter spiegare in modo definitivo la contraddizione del reale. Quando Rensi si guarda intorno e vede nella guerra la \u00abattestazione cruenta di questa lamentevole polverizzazione della ragione in tanti piccoli mondi chiusi e senza ponte di razionalit\u00e0, inconciliabili\u00bb, sta dipingendo esattamente il paesaggio ontologico, epistemologico, linguistico e politico tipico del postmodernismo.\n\nL\u2019attualit\u00e0 di Giuseppe Rensi, per creare nuove tavole dei valori\n\nL\u2019elemento che costituisce lo scarto radicale fra lo scetticismo rensiano e il pensiero debole \u00e8 il fatto che per il pensatore veronese la conflittualit\u00e0 irriducibile delle visioni del mondo non si risolve nell\u2019agone democratico tramite il libero confronto e il rimando ultimativo alla decisione della maggioranza ma, al contrario, in un decisionismo assoluto, nella potenza risolutiva che taglia il nodo di Gordio con un atto di assoluta libert\u00e0, volont\u00e0, forza, senza avanzare n\u00e9 pretendere ragioni ma riconoscendo anzi la propria arbitrariet\u00e0 totale. In questo senso, la radicalit\u00e0 rensiana \u00e8 particolarmente attuale nel paesaggio contemporaneo, dove alla caduta delle vecchie certezze si pretende di sostituire un ordinamento culturale \u00abfluido\u00bb (soluzione postmoderna) o la restaurazione pura e semplice delle vecchie sicurezze (soluzione conservatrice). \u00c8 invece proprio l\u2019accettazione definitiva del nichilismo e l\u2019affermazione di una libera, innocente, volontaristica creazione di nuove tavole dei valori che pu\u00f2 trarci fuori dalle secche delle aporie contemporanee. Ripartendo anche dal filosofo Rensi, nonostante la parabola politica dell\u2019uomo."}