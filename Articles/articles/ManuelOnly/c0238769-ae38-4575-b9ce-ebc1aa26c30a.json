{"id": "c0238769-ae38-4575-b9ce-ebc1aa26c30a", "meta_title": "Covid, J&J: \u201cLa risposta al vaccino dura almeno 8 mesi e protegge dalla variante Delta\u201d", "url": "https://www.ilgiorno.it/cronaca/j-ax-covid-1.6226706", "text": "Paul Stoffels: \u00abI nuovi studi confermano la capacit\u00e0 di offrire protezione per la salute delle persone a livello globale\u00bb\n\nMILANO. Le risposte immunitarie umorali e cellulari generate dal vaccino anti-Covid monodose di Janssen (Johnson & Johnson) \u00absono durate per almeno 8 mesi\u00bb. I dati hanno mostrato che \u00able risposte delle cellule T - comprese le cellule CD8+ che riconoscono e distruggono le cellule infette - sono persistenti nell'arco degli 8 mesi esaminati\u00bb. Lo comunica l'americana J&J, annunciando dati presentati alla piattaforma pre-print \u00abbioRxiv\u00bb da Dan Barouch del Beth Israel Deaconess Medical Center e colleghi, relativi a un sottostudio (20 partecipanti) del trial di fase 1/2a sul vaccino. \n\nJohnson & Johnson ha anche annunciato che il suo vaccino a dose singola \u00abha generato un'attivit\u00e0 forte e persistente contro la variante Delta in rapida diffusione, e altre varianti virali del virus SARS-CoV-2 altamente prevalenti\u00bb. I nuovi studi \u00abconfermano la capacit\u00e0 del vaccino contro il Covid-19 di Johnson & Johnson di offrire protezione per la salute delle persone a livello globale\u00bb, dichiara Paul Stoffels, vice presidente del Comitato Esecutivo e Chief Scientific Officer di Johnson & Johnson."}