{"id": "5717ce3e-69a2-4e5a-8e70-2f8230c217ad", "meta_title": "Laura Pausini e le Lady Oscar italiane: \u00abDevo tutto a Sofia. Nel mio abito Valentino una bacchetta magica\u00bb", "url": "https://www.ilmessaggero.it/donna/moltodonna/laura_pausini_oscar_2021_italiane_sofia_loren_anna_magnani_francesca_lo_schiavo-5911285.html", "text": "Agli Oscar della rinascita, dopo il lungo buio della pandemia, sar\u00e0 Laura Pausini, una voce che tutto il mondo ci invidia, a guidare la riscossa italiana: la grande cantante ha ricevuto la nomination per \u201cIo s\u00ec - Seen\u201d, il brano da lei composto con Diane Warren e Niccol\u00f2 Agliardi per accompagnare il toccante film di Edoardo Ponti \u201cLa vita davanti a s\u00e9\u201d interpretato da Sofia Loren. Laura lo eseguir\u00e0 proprio nel corso della cerimonia, la notte del 25 aprile, in mondovisione da Los Angeles. \u00abDevo tutto a Sofia: \u00e8 lei che mi ha voluta, che ha fatto il mio nome\u00bb, racconta emozionata la cantante che nella \u201cnotte delle stelle\u201d sar\u00e0 fasciata in uno scintillante Valentino. Abito con sorpresa: all\u2019interno di una tasca segreta sar\u00e0 custodita la bacchetta magica, un talismano che Laura porta sempre con s\u00e9. \u00abPurtroppo non \u00e8 potuta venire mia figlia. Viaggiare con bambini in America \u00e8 praticamente impossibile a causa delle restrizioni. Da vera stella di casa, \u00e8 stata lei a trovare le parole per farci partire pi\u00f9 sereni. Spero di poterla ispirare: in caso di vittoria dedicher\u00f2 la statuetta a lei e a mio padre\u00bb, rivela Pausini che nei giorni scorsi \u00e8 stata premiata al festival di Pascal Vicedomini \u201cLos Angeles, Italia\u201d. Ora la sua candidatura agli Academy Award, seguita al Golden Globe, aggiunge un nuovo capitolo alla lunga storia della presenza delle italiane agli Oscar: 93 anni scanditi da nomination e statuette, talento e applausi, lacrime di gioia e primati. \n\nLaura e le altre.\n\nIn quasi un secolo di vita, mentre la parit\u00e0 di genere sembra un traguardo sempre pi\u00f9 vicino, il riconoscimento pi\u00f9 importante del cinema mondiale ha visto sfilare un piccolo esercito rosa di registe, attrici, sceneggiatrici, scenografe, arredatrici, costumiste, montatrici made in Italy. E proprio Sofia Loren, 86 anni gloriosi, \u00e8 la loro rappresentante pi\u00f9 prestigiosa: di statuette ne ha ricevute ben due. La prima nel 1962 per il capolavoro di Vittorio De Sica \u201cLa ciociara\u201d. Tuttavia l\u2019attrice, gigantesca sul set ma paralizzata dalla timidezza nella vita, rimase a Roma. Sfior\u00f2 il bis per il film \u201cMatrimonio all\u2019italiana\u201d in cui, accanto a Marcello Mastroianni, aveva il ruolo di Filumena Marturano ma fu battuta sul filo di lana da Julie Andrews appesa all\u2019ombrello di Mary Poppins. Sofia ebbe poi il secondo Oscar nel 1991 per l\u2019insieme della carriera: questa volta la diva italiana pi\u00f9 famosa del mondo and\u00f2 a ritirarlo proprio a Los Angeles, dalle mani di Gregory Peck che lei stessa aveva premiato nel 1963. E tra le lacrime dedic\u00f2 il trionfo al marito e ai figli Carlo jr ed Edoardo \u00abche mi hanno insegnato a coniugare il verbo amare\u00bb. Prima della Loren, soltanto un\u2019altra attrice italiana aveva ricevuto la statuetta: la grande Anna Magnani, Oscar 1956 per \u201cLa rosa tatuata\u201d. Dopo di lei, la divina Valentina Cortese fu in corsa nel 1975 come migliore non protagonista per \u201cEffetto notte\u201d ma dovette fermarsi alla nomination. Poi le nostre attrici sono sparite dagli Oscar. In compenso, una ragazza terribile del nostro cinema avrebbe battuto un primato: Lina Wertm\u00fcller, 92 anni. Nel 1977, con il suo \u201cPasqualino Settebellezze\u201d, fu la prima regista donna a ottenere la nomination in quella competizione che, alla faccia delle quote rosa, in quasi un secolo di vita ha assegnato la statuetta per la regia a una sola signora, Kathryn Bigelow per \u201cThe Hurt Locker\u201d nel 2010. Lina, battuta da John G. Avildsen regista di \u201cRocky\u201d, era arrivata in finale anche per la sceneggiatura e il miglior film straniero, un record. Ma rimase a bocca asciutta. Si sarebbe rifatta nel 2019 ricevendo l\u2019Oscar alla carriera dalle mani di Jane Campion e Greta Gerwig. Fu proprio allora che vir\u00f2 il suo proverbiale umorismo in chiave militante: \u00ab\u00c8 un premio maschilista, perch\u00e9 non lo chiamiamo Anna?\u00bb, esclam\u00f2 Lina dopo aver ricevuto la statuetta, suscitando un\u2019immaginaria standing ovation in tutto il mondo. E a chi le domandava se avesse incontrato difficolt\u00e0 in quanto donna, rispose: \u00abDominare una troupe non \u00e8 una questione di fisico ma di carattere. Ho sempre saputo il fatto mio e, quando serviva, ero pronta ad alzare le mani\u00bb. Dopo Wertm\u00fcller, sarebbe arrivata in finale agli Academy soltanto un\u2019altra regista italiana: Cristina Comencini, candidata nel 2006 per \u201cLa bestia nel cuore\u201d ma battuta dal sudafricano \u201cIl suo nome \u00e8 Tsotsi\u201d.\n\nLA FANTASIA\n\nMa se attrici e registe hanno dovuto faticare, agli Academy il genio artigianale italiano ha fatto spesso goal. Specie quando \u00e8 stato espresso dalle nostre costumiste. Milena Canonero ha collezionato 9 nomination e 4 Oscar, l\u2019ultimo dei quali nel 2015 per i coloratissimi abiti di \u201cGrand Budapest Hotel\u201d. Gabriella Pescucci, tre volte candidata, ha vinto nel 1994 per le raffinate creazioni anni Venti realizzate per \u201cL\u2019et\u00e0 dell\u2019innocenza\u201d. Nel 1991 l\u2019Academy \u00e8 andato a Franca Squarciapino per aver abbigliato G\u00e9rard Depardieu in \u201cCyrano de Berg\u00e9rac\u201d. E se Gabriella Cristiani vinse nel 1988 per il montaggio di \u201cL\u2019ultimo imperatore\u201d, scenografia e arredi hanno permesso alla creativit\u00e0 femminile italiana di affermarsi pi\u00f9 di una volta. Superstar della categoria \u00e8 Francesca Lo Schiavo, 8 nomination e 3 Oscar vinti in coppia con il marito Dante Ferretti per \u201cThe Aviator\u201d, \u201cSweeney Todd\u201d e \u201cHugo Cabret\u201d. Luciana Arrighi, 3 volte nominata, ha conquistato la statuetta per le scene di \u201cCasa Howard\u201d. Quest\u2019anno \u00e8 in finale anche Dalia Colli, candidata con Mark Coulier e Francesco Pegoretti per il prodigioso make-up di \u201cPinocchio\u201d. Insieme con Laura Pausini spera di onorare l\u2019Italia sul palcoscenico pi\u00f9 ambito del mondo, dove sar\u00e0 in lizza anche il costumista di \u201cPinocchio\u201d Massimo Cantini Parrini. Perch\u00e9 Italians do it better, le italiane lo fanno meglio. E lo sanno bene anche a Hollywood."}