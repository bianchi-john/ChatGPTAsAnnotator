{"id": "5696c6fa-df71-4c4f-9ba6-6b584218f738", "meta_dataset": "", "meta_language": "Italian", "meta_label": "Group 1", "meta_title": "Direzione Pd, Letta: \"La reazione di Israele oltre la legittima difesa\". D'Alema: \"Lui accanto a Salvini, qualcosa non funziona\"", "url": "https://www.repubblica.it/politica/2021/05/14/news/direzione_pd_amministrative_letta-300927643/", "text": "\"La legittima difesa non autorizza quel che sta accadendo in queste ore, lo diciamo con chiarezza anche nel portare solidariet\u00e0, chiediamo a Israele di fermarsi, l'escalation sarebbe buttare benzina sul fuoco e chiediamo all'Italia di farsi interprete affinch\u00e9 l'Ue sia protagonista e gli Usa facciano la loro parte, portando una voce di pace. Noi continuiamo a ritenere la soluzione di due popoli e due stati e una pace legittima per i due stati sia l'unica soluzione\". Lo ha detto il segretario del Pd, Enrico Letta, alla direzione nazionale del partito in corso al Nazareno.\n\nLa replica di D'Alema al leader dem\n\n\"In questi giorni ho avuto una certa nostalgia di una forza politica significativa di sinistra: di fronte alla tragedia palestinese ho sentito dire parole di circostanza in molte sedi importanti. Anzi ho visto sul palco della solidariet\u00e0 a Israele il nostro amico Letta accanto a Matteo Salvini. C'\u00e8 qualcosa che non funziona, c'\u00e8 una mancanza di verit\u00e0 nel modo in cui viene affrontata questa tragedia. Parliamo di una vicenda che era profondamente radicata nella coscienza politica italiana e non solo della sinistra, che sembra essere svanita nel corso del tempo\". Lo ha detto l'ex presidente del Consiglio e ministro degli Esteri, Massimo D'Alema, intervenendo all'assemblea nazionale di Articolo 1.\n\nLe elezioni amministrative\n\nAll'inizio del suo discorso il leader dem ha immediatamente affrontato la questione delle elezioni comunali e delle alleanze. Un tema al centro del dibattito e delle divisioni nel partito, soprattutto dopo il flop dell'alleanza a Roma con i 5Stelle. \"Le alleanze sono conseguenze di chi siamo, non definiscono la nostra identit\u00e0\", ha spiegato. \"Guardiamo l'evoluzione dei 5 Stelle con interesse - ha proseguito - e immaginiamo pezzi di strada insieme nella logica che dicevo prima: noi siamo il Pd e abbiamo l'ambizione di guidare questo Paese e l'ambizione di farlo con una coalizione di centrosinistra\".\n\nPoi la questione delle candidature. \"Sulle primarie - ha chiarito Letta - credo che l'importanza del metodo che ci siamo dati sia capire la realt\u00e0 della situazione, senza che sia la scelta in un stanza chiusa del segretario o di due dirigenti. Le primarie a Bologna, Roma e Torino saranno una modalit\u00e0 per parlare delle citt\u00e0 e del centrosinistra\".\n\nRispetto ai candidati in lizza alle primarie, il segretario del Pd si \u00e8 concentrato sulla sfida nella Capitale. \"Un augurio particolare a Roberto Gualtieri - ha sottolineato - che mette al servizio di una grande missione, fondamentale per noi, tutta la sua competenza. E potr\u00e0 rovesciare la tendenza di questi anni a perdere tutte le opportunit\u00e0 che Roma aveva. La nostra voglia di cambiare pagina va nella direzione della disponibilit\u00e0 di Gualtieri, che si confronter\u00e0 , essendo il candidato pi\u00f9 forte, essendo sostenuto da noi, convintamente, perch\u00e9 riteniamo che Roma debba avere un sindaco globale\".\n\nIl ruolo della maggioranza\n\nImpossibile, poi, non affrontre le questioni relative alla maggioranza e ai prossimi impegni. \"Se falliremo sulla spesa fallir\u00e0 l'Italia e l'idea di Next generation Ue\" - ha osservato Letta. Quindi, un appello al premier: \"Chiediamo a Draghi di dare una nuova missione alla maggioranza, che non pu\u00f2 limitarsi a stare insieme per inviare il Pnrr a Bruxelles e per i vaccini, ma deve avere chiara una direzione di marcia su semplificazione e velocit\u00e0 di spesa\". Gli obiettivi principali che dovr\u00e0 comunque soddisfare il Pnnr sono, per il segretario del Pd, l'impegno per i giovani e le donne. \"Dentro il Piano c'\u00e8 la clausola di premialit\u00e0 a favore dell'occupazione delle donne e dei giovani, vuol essere un piano di discontinuit\u00e0 rispetto all'Italia degli anni scorsi. Questa clausola - ha precisato il segretario dem - \u00e8 la nostra bandiera\".\n\nPoi, Letta ha esortato i colleghi di partito: \"L'agenda dettiamocela noi, non facciamocela dettare da altri. Siamo il Pd, l'unico grande partito italiano, che decide secondo metodi democratici, che ha un dibattito interno vivo, vivace, positivo\". In questo senso, quindi, bisogna andare avanti con la legge contro l'omofobia. \"Sul ddl Zan, cos\u00ec come sui diritti - ha annunciato Letta - contraster\u00f2 sempre la logica perversa del 'si-ma', vanno bene i diritti ma ora c'\u00e8 altro'. Noi siamo per l'approvazione di quel testo, \u00e8 il miglior punto di avanzamento nelle condizioni date\"."}