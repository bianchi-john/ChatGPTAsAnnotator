{"id": "0c834cb0-392a-4a5e-948f-237a2c8bef31", "meta_title": "La madre della neonata salvata in mare: \u00abChiedo solo di essere accolta\u00bb", "url": "https://www.avvenire.it/attualita/pagine/la-madre-della-neonata-salvata-dalla-guardia-civil-chiedo-solo-di-essere-accolta", "text": "\u00abS\u00ec, ho avuto molta paura. Pensavo di morire in mare con la mia bambina. Poi ho visto il sub della Guardia Civil e ho cominciato a fargli segnali di soccorso. Mi ha preso la piccola che avevo sulle spalle e l\u2019ha portata fra le braccia a riva. Non l\u2019ho pi\u00f9 rivisto da allora, ma da qui lo ringrazio profondamente. Ora c\u2019\u00e8 un po\u2019 di luce nel nostro futuro\u00bb.\n\nNaima \u00e8 la madre del fagottino di due mesi con la tutina a righe rosa strappato dieci giorni fa dall\u2019agente del gruppo sommozzatori, Juan Francisco, alla morte nelle acque del Tarajal a Ceuta, durante la crisi che in 72 ore ha portato 10mila migranti a riversarsi a nuoto nell\u2019enclave spagnola nel Maghreb. Quell\u2019immagine del salvataggio ha fatto il giro del mondo con un clamore al quale Naima \u00e8 rimasta aliena. Con i suoi tre figli di 2 mesi, 5 e 12 anni, si nasconde in un tugurio, per la paura di essere rimandata - come la gran parte dei suoi connazionali - dall\u2019altro lato della frontiera, a Castillejo, Fnideq in arabo, il vecchio protettorato spagnolo e specchio povero di Ceuta, cresciuto in due decenni da 6mila a 77mila abitanti.\n\nLa madre marocchina ha raccontato la sua odissea alla tv La Sexta, riuscita a rintracciarla. \u00abEro disperata\u00bb, assicura. \u00abNon avevo pi\u00f9 un lavoro, nulla da dare da mangiare ai miei figli, neanche il latte, e mi stavano per cacciare di casa. Quando ho saputo che la frontiera era aperta non l\u2019ho pensato due volte e mi sono lanciata in acqua con i bambini. So che molti sono morti in mare e molti altri si sono suicidati. Ma non avevo altra scelta, per la fame\u00bb.\n\nNaima era una delle tremila \"porteadoras\", le donne-mule cariche di mercanzie che facevano la spola fra Castillejo e Ceuta con piccoli commerci e merci di contrabbando, fino a che il Marocco non ha chiuso i varchi del Tarajal, con una decisione unilaterale nell\u2019ottobre 2019. Porre fine al contrabbando - in prevalenza di piccoli elettrodomestici e abiti usati, ma anche beni di prima necessit\u00e0 come pannolini, alcol, prodotti igienici - la finalit\u00e0 con cui Rabat giustific\u00f2 allora la misura. E di passo asfissiare l\u2019enclave spagnola, che con Melilla il regno alauita rivendica come proprie. Ma nell\u2019isolamento, aggravato dal prolungato sbarramento imposto dalla pandemia, a restare intrappolate nel nulla sono state le centinaia di \"porteadoras\", come Naima, residenti a Castilejo o provenienti dall\u2019interno e dall\u2019Atlas per racimolare poche centinaia di dirham al giorno. Spesso giocandosi la vita nella calca per passare i controlli con i pesanti fardelli. Sono l\u2019anello debole della catena della crisi diplomatica e politica fra il Marocco e la Spagna, lungi dall\u2019essere risolta alla frontiera sud d\u2019Europa. E a poco sono valse le proteste che a febbraio, al grido di \"aprite la frontiera, avete ucciso Fnideq!\", hanno coinvolto i tanti marocchini costretti a chiudere negozi, decine di piccole botteghe, e le vendite ambulanti, che davano da campare non solo alla gente di Fnideq ma anche a quella della vicina Beliones. Assieme ai tanti stagionali o alle lavoratrici domestiche che ogni giorno passavano la frontiera per lavorare a Ceuta. A marzo, 300 contratti temporanei offerti da Rabat alle \"porteadoras\" per lavorare nel settore tessile a Tangeri e alcuni impieghi come spazzine sono state una goccia d\u2019acqua nel deserto. Servita comunque a contenere le manifestazioni.\n\nNaima guadagnava l\u2019equivalente di 20 euro al giorno, sufficienti per sfamare i suoi tre bambini. Da oltre un anno neanche quelli. Per questo, quando il 18 maggio ha saputo che la gendarmeria marocchina aveva allentato i controlli per poche ore, non ha esitato a lanciarsi verso la scogliera del Tarajal, aggrappata con i figli a salvagenti giocattolo. Non poteva sapere che, in un cinico calcolo strategico, con migliaia di altri disperati era utilizzata da Rabat come \"bomba umanitaria\" su Ceuta, per fare pressione su Madrid a fini politici. Ora, nascosta nell\u2019enclave, chiede aiuto al governo spagnolo, perch\u00e9 - supplica - \u00abmi dia un\u2019opportunit\u00e0 e mi accolga con i miei figli\u00bb."}