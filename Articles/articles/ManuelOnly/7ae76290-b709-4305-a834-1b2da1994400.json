{"id": "7ae76290-b709-4305-a834-1b2da1994400", "meta_title": "Coronavirus, medico 64enne muore il giorno dopo il vaccino: aveva gravi patologie", "url": "https://milano.corriere.it/notizie/cronaca/21_gennaio_15/coronavirus-medico-64enne-muore-giorno-il-vaccino-aveva-gravi-patologie-f5c7c1fa-5705-11eb-8f51-2cbbf1c2346f.shtml", "text": "Un medico di 64 anni, gravemente cardiopatico, \u00e8 morto il giorno dopo aver assunto il vaccino anti-Covid. L\u2019Asst Carlo Poma di Mantova, dove il professionista lavorava, per fare chiarezza ed escludere una correlazione tra decesso e vaccino, ha disposto l\u2019autopsia che verr\u00e0 eseguita probabilmente venerd\u00ec 15 gennaio. Il dottor Enrico Patuzzo, in forze all\u2019azienda ospedaliera mantovana, \u00e8 morto gioved\u00ec intorno alle 11 nella propria casa di Porto Mantovano. Il giorno prima il medico era stato vaccinato contro il Covid.\n\nCome specificato dall\u2019Asst in una nota diffusa per comunicare quanto accaduto, \u00abil professionista purtroppo soffriva di patologie croniche e si era sottoposto, anche a tutela delle proprie condizioni di salute, alla vaccinazione anti-Covid. Pur in presenza di una situazione estremamente indicativa di un evento improvviso legato a condizioni preesistenti, al fine di chiarire anche ogni pi\u00f9 piccolo dubbio, si \u00e8 disposto di attivare tutti gli accertamenti necessari per confermare l\u2019assenza di qualsiasi nesso tra la vaccinazione e il triste evento occorso\u00bb.\n\nInsomma, probabilmente un infarto senza alcun legame con il vaccino; ma per assicurarsene \u00e8 stata disposta l\u2019autopsia. Di quanto si \u00e8 verificato l\u2019ospedale di Mantova ha dato comunicazione \u00absia agli organismi di governo regionali che alle autorit\u00e0 di regolazione tecnico-scientifica con le quali sar\u00e0 avviata ogni necessaria collaborazione\u00bb."}