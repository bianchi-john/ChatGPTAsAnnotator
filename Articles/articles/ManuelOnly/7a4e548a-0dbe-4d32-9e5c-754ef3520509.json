{"id": "7a4e548a-0dbe-4d32-9e5c-754ef3520509", "meta_title": "Vaccini Covid, Speranza: \"Oggi superiamo quota 55 milioni\"", "url": "https://www.ilgiorno.it/cronaca/vaccini-covid-1.6564582", "text": "Il ministro: \"Attenzione, siamo ancora dentro l'epidemia\"\n\nRoma, 7 luglio 2021 - \"Siamo ancora dentro l'epidemia ma con la campagna vaccinale oggi superiamo le 55 milioni di dosi e possiamo definire meglio le scadenze dei prossimi mesi e una riforma del sistema sanitario che benefici della lezione ricevuta in questi mesi\". Lo ha affermato il ministro della Salute, Roberto Speranza, ascoltato dalla Commissione parlamentare per l'attuazione del federalismo fiscale alla Camera.\n\nSono infatti 54.927.832 ad oggi le dosi di vaccino contro il Covid-19 somministrate in Italia, il 90,1% del totale di quelle consegnate, pari finora a 60.989.653 (nel dettaglio, 41.019.070 Pfizer-BioNTech, 5.940.681 Moderna, 11.775.295 Vaxzevria-AstraZeneca e 2.254.607 Janssen). Le persone che hanno completato il ciclo vaccinale sono 21.593.307 il 39,98% della popolazione over 12. E' quanto si legge nel report online del commissario straordinario per l'emergenza sanitaria.\n\nVaccini, ma non solo. Il ministro della Salute ha annunciato nuovi investimenti nel mondo della Medicina: \"Investiamo 2 miliardi di euro sulla formazione del personale. Pi\u00f9 borse di studio per i medici di medicina generale, 4.200 contratti in pi\u00f9 per le borse di specializzazione del medici e poi la formazione continua in particolare sulle competenze manageriali e digitali e sulla grande questione delle infezioni della resistenza agli antimicrobici\"."}