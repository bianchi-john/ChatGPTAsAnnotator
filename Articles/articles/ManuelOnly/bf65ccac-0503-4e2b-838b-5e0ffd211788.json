{"id": "bf65ccac-0503-4e2b-838b-5e0ffd211788", "meta_title": "Un silenzio complice dell\u2019orrore", "url": "https://ilmanifesto.it/un-silenzio-complice-dellorrore/", "text": "Siamo sull\u2019orlo di un baratro. Scene da buio della specie, con linciaggi da una parte e dall\u2019altra, assalto a sinagoghe e moschee, vanno condannate e fermate.\n\nNon \u00e8 questo odio tra i popoli che serve anche e soprattutto alla parte infinitamente pi\u00f9 debole, quella palestinese, come dimostra la sproporzione delle vittime. Questo odio ci ripugna e probabilmente chiama in causa le tre religioni monoteiste che sul Medio Oriente qualche responsabilit\u00e0 nel conflitto ce l\u2019hanno.\n\nOra occorrerebbe invece una vera mobilitazione democratica, consapevole del precipizio rappresentato da un\u2019altra guerra in Medio Oriente e nel gi\u00e0 mortale Mediterraneo, perch\u00e9 la crisi di Gerusalemme \u00e8 il cuore della crisi internazionale. Che triste impressione invece la presenza di Letta insieme a Salvini dal palco del Portico d\u2019Ottavia della Comunit\u00e0 ebraica, tutti uniti a nascondere le responsabilit\u00e0 d\u2019Israele e i diritti cancellati dei palestinesi insieme all\u2019estrema destra italiana sodale di Orb\u00e1n e Netanyahu \u2013 provi il neosegretario del Pd, se non ha vergogna, a proporre nel questionario che ha avviato nel suo partito la domanda su cosa pensa la base della crisi israelo-palestinese.\n\nE insieme servirebbe una vera iniziativa diplomatica internazionale per fermare la crisi arrivata sull\u2019orlo del baratro. Purtroppo in verit\u00e0, guardando quel che accade e ai veti nel Consiglio di sicurezza Onu, non c\u2019\u00e8 n\u00e9 l\u2019una n\u00e9 l\u2019altra. Come dimostra in queste ore il ruolo di Biden.\n\n\u00abIsraele ha diritto a difendersi, ma attenzione alle vite dei civili, torni la calma\u00bb, queste in sintesi le dichiarazioni della Casa bianca e di Biden stesso che, \u00abpreoccupato\u00bb invia, per mercoled\u00ec \u2013 a cose fatte, visto che Tel Aviv prepara l\u2019intervento di terra \u2013 un sottosegretario esperto di Medio Oriente, e ci sarebbe pure una telefonata ad Abu Mazen perch\u00e9 \u00absi fermino i lanci di razzi da Gaza\u00bb.\n\nC\u2019\u00e8 da rimanere esterefatti da tanta ignoranza e protervia. Ma come fa Biden a trovarsi impreparato, come se non ne sapesse nulla quando in campagna elettorale e poi nei primi 100 giorni di potere, ha confermato la scelta incendiaria di Trump di spostare l\u2019ambasciata Usa a Gerusalemme, considerandola cos\u00ec anche lui \u2013 contro il diritto internazionale che dice che quella \u00e8 una citt\u00e0 condivisa da due popoli, anche da quello palestinese, e da tre religioni \u2013 di fatto capitale esclusiva di uno Stato come Israele che con le sue leggi sulla nazionalit\u00e0 si definisce ebraico, come Stato dei soli ebrei.\n\n\u00c8 questa decisione scellerata che premia l\u2019occupazione militare israeliana dei Territori palestinesi e che ha alimentato le marce dell\u2019estrema destra israeliana di Levaha parafascista al grido di \u00abmorte agli arabi\u00bb nei giorni che hanno preceduto la rivolta della Spianata, che ha preparato la \u00abmarcia delle bandiere\u00bb la celebrazione della riconquistata capitale, e che ora esplode come un bubbone nelle citt\u00e0 miste d\u2019Israele stessa.\n\n\u00c8 sempre questa decisione che legittima istituzionalmente le espulsioni dei palestinesi dalle loro case dei quartieri di Gerusalemme Est per darle ai coloni. Si chiama pulizia etnica.\n\nDel resto di che sorprendersi, cos\u00ec si porta a termine l\u2019espulsione definitiva anche nel luogo pi\u00f9 simbolico, dove i militari israeliani sparano, in pieno Ramadan, come in un tiro segno. Infatti nella Cisgiordania occupata centinaia di insediamenti dei coloni integralisti hanno espulso cos\u00ec tanti palestinesi dalla loro terra che non esiste pi\u00f9 la continuit\u00e0 territoriale perch\u00e9 nasca uno Stato palestinese \u2013 senza dimenticare il Muro, lo sradicamento violento delle colture, l\u2019abbattimento delle case, i posti di blocco che spezzano la vita, la repressione quotidiana con uccisioni che non fanno notizia nei media occidentali, le migliaia di detenzioni arbitrarie.\n\n\u00c8 un regime di apartheid \u2013 legga Biden il saggio Apartheid scritto dal suo predecessore Jimmy Carter sulla condizione dei palestinesi se non vuole ascoltare Human Right Watch, Amnesty International e i Rapporteur dell\u2019Onu come Richard Falk che dicono che il governo d\u2019Israele deve essere processato per questo regime imposto alla popolazione palestinese. \u00abIsraele ha diritto di difendersi\u00bb, ma quante volte in questi ultimi tre anni l\u2019aviazione israeliana ha colpito obiettivi \u00abmilitari\u00bb e colpendo impunemente civili in Siria \u2013 dove la guerra all\u2019Isis non \u00e8 ancora finita -, e quante volte con una \u00abguerra coperta\u00bb ha attaccato obiettivi civili e istituzionali in Iran? \u00abAttenti alle vittime civili\u00bb, ma nei due tre mesi precedenti alla rivolta della Spianata, quanti giovani e padri di famiglia palestinesi sono stati uccisi magari solo per un falso movimento ad un check point militare?\n\nDiciamolo chiaramente: se Biden mantiene la decisione di Trump sappia almeno che \u00e8 incendiaria, e cominci a stupirsi di meno.\n\nPerch\u00e9 se \u00abIsraele ha diritto di difendersi\u00bb, chi difende i palestinesi che sono occupati militarmente? Non lo fanno pi\u00f9 i Paesi arabi dei quali i palestinesi non si fidano pi\u00f9, e che sono in rotta di collisione con i loro popoli figuriamoci con chi vive sotto occupazione in Cisgiordania. Eppure, anche per effetto di questa crisi e non certo per la sofferta riattivazione degli accordi sul nucleare civile iraniano, sta vacillando quel Patto di Abramo voluto da Trump che mirava a cancellare i palestinesi.\n\nNon lo fa l\u2019Unione europea e nemmeno quell\u2019Europarlamento sempre pronto sui diritti umani a senso unico. Non lo fa nessuno.\n\nLo fa con azioni militari a dir poco controproducenti, Hamas. Che non ci piace, non ci piace il suo fondamentalismo religioso, i suoi rapporti con Turchia e Qatar che opprimono altri popoli. Ma lo fa, e agli occhi dei palestinesi conta.\n\nSe \u00e8 vero poi che Biden ha telefonato ad Abu Mazen \u00abperch\u00e9 fermi i lanci di razzi da Gaza\u00bb \u00e8 a dir poco allucinante. Abu Mazen non ha certo questo potere. Hamas \u00e8 cresciuta sulle disfatte dell\u2019Anp e della laica Al Fatah di fronte alle false promesse occidentali e alla negazione degli accordi Oslo 1993, rimessi subito in discussione nel \u201995 con l\u2019uccisione, da parte di un integralista ebreo, del premier Rabin che li aveva firmati con Arafat e Clinton; Hamas vinse le elezioni in tutta la Palestina non solo a Gaza nel 2006 e probabilmente le avrebbe ri-vinte in questo mese se le elezioni fossero stata confermate. Comunque ora invece di un Stato palestinese \u2013 l\u2019altro, lo Stato d\u2019Israele, c\u2019\u00e8 pi\u00f9 forte che mai e con uno degli eserciti pi\u00f9 e agguerriti della Terra \u2013 abbiamo frantumi di terra occupata da nuovi insediamenti subito diventati avamposti militari israeliani, lanciati ad ogni pi\u00e8 sospinto da ogni governo israeliano con il campione Netanyahu in testa.\n\nIl mondo laico palestinese \u00e8 in declino e se la scomparsa della sinistra da noi \u00e8 un bel problema, in Israele e in Palestina \u00e8 una tragedia. \u00c8 questo disastro e fallimento che alimenta il protagonismo di Hamas. E poi guardiamo in faccia la realt\u00e0: non \u00e8 un caso che in piazza ci siano i giovani palestinesi che appartengono alla generazione post-accordi di Oslo. Ora per di pi\u00f9 il giornalismo tace. \u00c8 morto dentro il suo silenzio."}