{"id": "5da2da07-b1ea-4dda-b366-43e7824dde7d", "meta_title": "S\u00ec alle alternative, ma non vaccinarsi non \u00e8 un'opzione", "url": "https://www.ilfoglio.it/salute/2021/06/11/news/si-alle-alternative-ma-non-vaccinarsi-non-e-un-opzione-2502347/", "text": "Come succede periodicamente, l\u2019opinione pubblica italiana \u00e8 di tanto in tanto ostaggio di discussioni inerenti argomenti che poco padroneggia; e come succede soprattutto dall\u2019inizio di questa pandemia, la comunit\u00e0 scientifica nostrana non aiuta a fare chiarezza, perch\u00e9 ognuno pretende di dire la sua, senza preoccuparsi del fatto che parole diverse e accenti diversi, persino quando siano dette per significare la stessa cosa, fanno un effetto ben diverso e molto cacofonico su chi non ha gli strumenti cognitivi specialistici dei ricercatori. Attualmente, stiamo vivendo questa situazione per il nuovo appassionante tema di discussione da bar, quello della vaccinazione dei giovani con il vaccino di AstraZeneca e della valutazione del connesso rapporto rischi/benefici. Proviamo a partire da qualche concetto semplicissimo, per inquadrare la questione e vedere se si riesce a fare una qualche chiarezza.\n\nInnanzitutto, focalizziamoci sul rapporto rischio/beneficio: di fatto, il grosso della discussione in questo momento verte in realt\u00e0 su un paragone tra i rischi che si corrono vaccinandosi rispetto a quelli che si corrono non vaccinandosi, ignorando completamente l\u2019aspetto dei benefici che si hanno per l\u2019una o per l\u2019altra scelta. Seppure sia questa una valutazione impropria, per il momento seguiamo questo modo di ragionare: il rischio di effetti collaterali gravi del vaccino, si dice, sarebbe per certe fasce di et\u00e0 e specialmente per le donne paragonabile o maggiore di quello corso a causa del virus. Questa affermazione, tuttavia, non ha valore assoluto: infatti, mentre il rischio inerente alla vaccinazione pu\u00f2 essere assunto come costante, quello inerente al virus dipende dalla probabilit\u00e0 di infezione e, una volta infetti, dalla probabilit\u00e0 di avere effetti clinici gravi da questa. Il rischio costituito dal virus, cio\u00e8, \u00e8 un rischio composto, e in particolare il primo termine \u2013 la probabilit\u00e0 di infettarsi \u2013 dipende dalle circostanze: prima fra tutte, la quantit\u00e0 di virus in circolazione. Se questa grandezza \u00e8 molto piccola, il rischio connesso al virus per l\u2019individuo decresce considerevolmente; e in conseguenza di ci\u00f2, per categorie di persone (giovani donne) che con il vaccino di AstraZeneca mostrano rarissimamente effetti collaterali gravi, esso pu\u00f2 arrivare ad essere inferiore al rischio vaccinale (che, ricordiamolo, \u00e8 indipendente dalle circostanze).\n\nDunque \u00e8 vero che, al basso tasso di circolazione virale attuale, per categorie che con frequenza molto bassa \u2013 diciamo 1 su 100.000 \u2013 incorrono in gravi effetti avversi, da un punto di vista individuale potrebbe darsi che sia ugualmente rischioso vaccinarsi rispetto a non vaccinarsi con AstraZeneca; il calcolo preciso, tuttavia, non \u00e8 affidabile, vista la difficolt\u00e0 di stimare entrambi i rischi, fondati su eventi rari (quello legato ai vaccini, sempre, quello legato al virus, adesso che il virus \u00e8 poco diffuso). In queste condizioni di incertezza, fortunatamente, disponiamo di altri vaccini, in cui i rischi sono cos\u00ec bassi che non vi sono incertezze; pertanto, non vi \u00e8 nulla di male o di insolito a decidere che, data la fase epidemica e data la disponibilit\u00e0 di alternative, si ricorra per fasce specifiche di popolazione a certi vaccini, anzich\u00e9 altri.\n\nNaturalmente, la discussione sin qui fatta non \u00e8 una discussione sul rapporto rischio/beneficio, ma sul paragone fra rischi dovuti a scelte alternative; perch\u00e9 se invece si comincia a ragionare anche sui benefici, e tra questi si pongono non solo quelli individuali, ma anche quelli sociali (prevenzione dell\u2019infezione di soggetti fragili, prevenzione dell\u2019emergenza di mutanti dovuti alla continua circolazione virale), la vaccinazione con qualunque prodotto disponibile diventa sempre favorita. Proprio per questo motivo, l\u2019unica opzione non disponibile, n\u00e9 eticamente n\u00e9 in termini di politica sanitaria, \u00e8 quella di non vaccinarsi. Finch\u00e9 abbiamo scelta, dunque, ben venga la differenziazione tra fasce di popolazione in ordine al prodotto da utilizzare; se per caso non vi dovessero essere altri prodotti, tuttavia, lasciare scoperte fasce di popolazione che hanno un piccolissimo rischio, consentendo al virus di continuare a circolare per pi\u00f9 tempo ed esponendo a rischi inutili anche soggetti pi\u00f9 fragili o quel 5 per cento minimo di popolazione che non risponde al vaccino, non avrebbe senso. \n\nDunque, concludiamo: le scelte di politica vaccinale sono adattative, e dipendono sia dal livello di virus circolante, sia da quello che man mano apprendiamo sui vaccini, sia infine in modo cruciale dalla disponibilit\u00e0 di vaccini diversi in quantit\u00e0 sufficiente; posizioni assolute e dogmi o proclami lasciano il tempo che trovano."}