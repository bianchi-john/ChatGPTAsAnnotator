{"id": "a223ad9c-9cc2-4e23-80fa-cb3bbba183da", "meta_title": "D'Alema \"rovinato\". Ma lui reagisce cos\u00ec: \"Vendetta...\"", "url": "https://www.ilgiornale.it/news/politica/dalema-si-difende-sono-vittima-attacco-politico-1946510.html", "text": "Massimo D'Alema \u00e8 stato accusato dalla Feps, la Fondazione dei Socialisti europei, di aver preso illegittimamente 500mila euro. Dopo una votazione interna a cui hanno partecipato le 25 fondazioni socialiste che fanno capo alla Feps, l'organizzazione ha deciso di intentare la causa civile.\n\nSono diversi i problemi della vicenda, infatti, da come \u00e8 stata ricostruita: nessun Presidente, prima e dopo D'Alema \u00e8 mai stato retribuito, poi, i pagamenti non sarebbero mai avvenuti attraverso canali digitali e, infine, il contratto dell'ex leader dei Ds sembra che non sia mai stato presentato all'Assemblea, l'unico organo con le capacit\u00e0 di regolamentarlo. Restava piuttosto un tacito accordo tra l'allora segretario generale Ernst Stettern e D'Alema.\n\nQuest'ultimo per\u00f2, in un'intervista su Repubblica, ha rispedito al mittente tutte le accuse affermando di essere vittima di una \"vendetta politica\".\n\nLa Presidenza Feps, con lui a capo, \u00e8 durata 7 anni: dal 2010 al 2017. I primi 3 anni sono stati svolti gratuitamente perch\u00e8 l'ex segretario Ds riceveva gi\u00e0 lo stipendio parlamentare ma con la fine della legislatura le cose sono cambiate. \" Dopo l\u2019uscita dal Parlamento avevo molte offerte di lavoro. In particolare da una societ\u00e0 inglese che organizza eventi internazionali, Chartwell, che mi offriva quattro volte quello che poi ho preso dalla Fondazione\" - le parole di D'Alema - \" Il segretario generale Ernst Stetter mi propose di concentrare tutto il mio impegno sul lavoro della Fondazione, proponendomi un contratto che prevedeva anche una clausola di esclusivit\u00e0, per remunerare le mie prestazioni che andavano al di l\u00e0 della mia normale attivit\u00e0 di presidente\".\n\nQuesto perch\u00e8 non era intenzione del segretario generale di \" creare un precedente di uno stipendio pagato per il ruolo\". Retribuzione pari a \"5mila euro netti al mese\" e, inoltre, \" il contratto \u00e8 stato fatto secondo le procedure regolarmente eseguite per tutti i contratti e regolarmente protocollato\". Contrariamente a quanto affermato dalla Feps, D'Alema afferma di non essere mai stato pagato in contanti ma attraverso \"regolare bonifico\" e di essere soggetto a \"una doppia imposizione\" . Ha anche aggiunto di essere stato pagato \"meno del valore delle sue prestazioni\" .\n\nA chi gli fa notare che il non aver informato l'Assemblea \u00e8 una scelta piuttosto singolare risponde: \" Non ho seguito la parte procedurale. Faccio per\u00f2 notare che i contratti non sono documenti segreti e che ogni membro del bureau avrebbe potuto esaminarli, tanto \u00e8 vero che quando hanno aperto l\u2019armadio lo hanno trovato. Credo che molti sapessero di questo e di altri contratti\". E aggiunge: \" Io sono stato retribuito non per la funzione, ma per l\u2019attivit\u00e0 svolta\". Vale a dire partecipare a conferenze in giro per il mondo.\n\nE ora D'Alema \u00e8 convinto di essere vittima di un attacco politico perch\u00e9 secondo la sua versione: \" Non \u00e8 mai stato sentito il segretario generale che ha redatto il contratto. La notizia della citazione in giudizio \u00e8 stata notificata prima a Repubblica che a me\".\n\nLa cosa per\u00f2 non lo intimorisce, al contrario, \u00e8 convinto di vincere la causa. Questo nonostante su 25 fondazioni socialiste, di cui 4 italiane, 23 hanno votato in favore di un'azione legale, due si sono astenute e nessuna ha votato contrariamente."}