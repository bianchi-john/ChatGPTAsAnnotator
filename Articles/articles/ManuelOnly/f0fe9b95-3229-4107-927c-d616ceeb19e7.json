{"id": "f0fe9b95-3229-4107-927c-d616ceeb19e7", "meta_dataset": "", "meta_language": "Italian", "meta_label": "Group 2", "meta_title": "Fernando prenota e va a vaccinarsi a 100 anni. E' nato nel periodo della spagnola", "url": "https://www.ilmessaggero.it/abruzzo/abruzzo_prenota_si_vaccina_cento_anni_nato_spagnola-5992167.html", "text": "Si \u00e8 prenotato da solo sulla piattaforma delle Poste e, accompagnato dal figlio 78enne, ieri mattina, si \u00e8 presentato all\u2019hub di Montefino (Teramo) per ricevere la prima dose del vaccino anti Covid. La vera sorpresa per tutti \u00e8 stata scoprire la sua et\u00e0: 100 anni compiuti lo scorso 30 marzo. Fernando Campana, originario di Milano ma da ormai da quarant\u2019anni residente in contrada Mallo di Penne in provincia di Pescara, ha cos\u00ec stupito medici e infermieri che lo hanno accolto per la vaccinazione. A loro ha raccontato la sua storia con i ricordi dei racconti dei suoi genitori che hanno vissuto la febbre spagnola, sconfitta proprio l\u2019anno prima che lui nascesse. Ed \u00e8 stato grazie a loro che ha potuto studiare e laurearsi in Ingegneria.\n\nPoi, per\u00f2, dopo 33 anni di professione e due figli ha deciso di lasciare e dedicarsi alla terra. In Abruzzo, a contrada Mallo di Penne, ha creato un\u2019azienda agricola insieme a sua moglie che \u00e8 recentemente scomparsa a 102 anni. Qualche giorno fa, da solo, si \u00e8 registrato sul portale delle Poste perch\u00e9 sa bene l\u2019importanza della vaccinazione per sconfiggere il Covid e, ieri mattina, ha ricevuto all\u2019hub di Montefino la prima dose di Pfizer. Ad accompagnarlo c\u2019era suo figlio 78enne. \u00abSono stato io a compilare la sua scheda anamnestica \u2013 racconta il sindaco di Montefino, nonch\u00e9 medico e coordinatore dell\u2019hub, Ernesto Piccari -. Ad un certo punto mi sono meravigliato quando ho visto la data di nascita e in un primo momento ho pure creduto che ci fosse stato un errore\u00bb. Quel 1921, infatti, si pensava che fosse stato confuso con il 2021, l\u2019anno in corso. E invece no, perch\u00e9 Fernando Campana \u00e8 nato il 30 marzo di 100 anni fa.\n\n\u00abE\u2019 un signore pimpante e arzillo\u00bb, conferma Piccari. Dopo la vaccinazione insieme si sono fatti una fotografia perch\u00e9 non accade tutti i giorni di ricevere un paziente della sua et\u00e0. L\u2019ingegner Campana ha anche detto di essere contento di essersi potuto vaccinare e ha fatto i complimenti alla Asl per l\u2019organizzazione dell\u2019hub di Montefino. \u00abSiamo felici di questo \u2013 replica il sindaco \u2013 perch\u00e9 noi ci stiamo mettendo tutto il nostro impegno. Abbiamo sfiorato quota 5mila vaccinati in un\u2019hub che funziona solo con i medici volontari oltre agli infermieri e agli amministrativi mandati dalla Asl\u00bb."}