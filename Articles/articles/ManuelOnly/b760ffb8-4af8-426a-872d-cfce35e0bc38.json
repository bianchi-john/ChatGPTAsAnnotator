{"id": "b760ffb8-4af8-426a-872d-cfce35e0bc38", "meta_title": "Ora che si \u00e8 liberata dal fardello Ilva, ArcelorMittal vara la svolta green", "url": "https://www.editorialedomani.it/ambiente/ora-che-si-e-liberata-dal-fardello-ilva-arcelormittal-vara-la-svolta-green-op4j7u4t", "text": "La tanto attesa svolta per l\u2019ex-Ilva di Taranto, ribattezzata Acciaierie d\u2019Italia e tenuta in vita dal governo italiano con iniezioni di capitale, ricorso alla cassa integrazione e duelli in tribunale, stenta ancora a delinearsi. Ma per ArcelorMittal, la svolta c\u2019\u00e8 gi\u00e0. Il gruppo si \u00e8 scrollato di dosso il rischio di costi faraonici per rendere lo stabilimento tarantino ecosostenibile e, grazie a una congiuntura di mercato estremamente favorevole, sta anche incamerando profitti record. Un quadro quasi ideale per accelerare i suoi sforzi per ridurre le emissioni di anidride carbonica e altri effetti nefasti legati ai fumi degli altiforni.\n\nIl gigante gestito dalla famiglia indiana Mittal vuole mettere a frutto anni di ricerche per raggiungere la neutralit\u00e0 carbonica nel 2050. Gi\u00e0 alla fine di questo decennio, l\u2019ambizione \u00e8 di ridurre del 30 per cento le emissioni di CO2 nei suoi siti produttivi in Europa. Come hanno scritto gli analisti di Bank of America, \u00abla sostenibilit\u00e0 \u00e8 la questione chiave\u00bb per il futuro del leader europeo dell\u2019acciaio.\n\nA marzo, ArcelorMittal ha annunciato che le attivit\u00e0 e altre iniziative del gruppo a favore del clima ora si chiamano XCarb. Una marca che permetter\u00e0 ai clienti di fare acquisti di acciaio con risparmi energetici certificati. In termini di capacit\u00e0 produttive, i principali progetti pilota per introdurre l\u2019idrogeno nella produzione dell\u2019acciaio sono in Germania, Francia e Spagna. L\u2019Italia non \u00e8 sulla mappa. A Brema e in altre acciaierie tedesche, ArcelorMittal sta cercando fondi per convertire le fabbriche e potenzialmente sfornare fino a 3,5 tonnellate di acciaio nel 2030 a partire da idrogeno verde. A differenza dell\u2019idrogeno grigio, prodotto con energie fossili, l\u2019idrogeno verde si produce usando elettricit\u00e0 proveniente da fonti rinnovabili.\n\nEliminare il carbone\n\nAnche il Recovery plan italiano punta sull\u2019idrogeno e nota che la produzione di Direct reduced tron (Dri) con metano e forno elettrico genera circa il 30 per cento di emissioni di Co2 in meno rispetto al ciclo integrato dell\u2019acciaio, mentre l\u2019uso dell\u2019idrogeno verde pu\u00f2 spingere l\u2019abbattimento delle emissioni fino al 90 per cento. \u00abUn\u2019acciaieria produce Co2, polveri e fumi in funzione dei fattori di produzione\u00bb, dice Didier Julienne, specialista delle materie prime. \u00abSe si elimina il carbone per sostituirlo interamente con l\u2019idrogeno, non si dovr\u00e0 pi\u00f9 cercare di progredire poco a poco verso meno inquinamento e ci sar\u00e0 un cambiamento di paradigma\u00bb.\n\nIl problema (e la scommessa) \u00e8 di avere quantit\u00e0 sufficienti di elettricit\u00e0 pulita a disposizione. Nel nord della Germania, ad esempio, un consorzio sta progettando una infrastruttura regionale per trasformare in idrogeno l\u2019energia catturata dal vento del Mare del Nord. Nell\u2019acciaieria di Amburgo, ArcelorMittal si dice gi\u00e0 pronta a forgiare 100mila tonnellate l\u2019anno di metallo inserendo idrogeno nella produzione. Marginale per un gruppo che nel 2020 nonostante la pandemia ha prodotto pi\u00f9 di 70 milioni di tonnellate di acciaio, ma \u00e8 un inizio.\n\nPer amplificare la sua strategia climatica, ArcelorMittal ha anche deciso di stanziare 100 milioni di euro all\u2019anno per un fondo a sostegno di startup innovanti. A confronto, i 70 milioni di euro promessi per l\u2019ex-Ilva nel quadro del partenariato con il governo italiano fanno magra figura. Certo, a Taranto ArcelorMittal ha perso la scommessa del rilancio della pi\u00f9 grande acciaieria d\u2019Europa. Il colosso con sede in Lussemburgo ha preferito disimpegnarsi per via delle tante incertezze che pesano sullo stabilimento e soprattutto dopo che il parlamento italiano nel 2019 ha cancellato lo scudo penale legato all\u2019esecuzione del piano di risanamento ambientale.\n\nRistrutturare e vendere\n\nUna ritirata che sa anche un po\u2019 di opportunismo. I Mittal hanno costruito il loro impero attraverso una lunga serie di compravendite. Ristrutturare o disfarsi di attivit\u00e0 in bilico fa parte del gioco. Come l\u2019anno scorso, quando ArcelorMittal ha venduto i suoi siti industriali americani pi\u00f9 costosi per alleggerire debiti e distribuire proventi agli azionisti.\n\nTutto questo in un mercato dell\u2019acciaio dominato dalla Cina, che assicura pi\u00f9 della met\u00e0 della produzione mondiale ma che sta prendendo coscienza del suo impatto sull\u2019ambiente. \u00abLa Cina avr\u00e0 meno bisogno di produrre acciaio e vuole produrre meno acciaio inquinante, quindi in futuro esporter\u00e0 di meno\u00bb, dice Didier Julienne. \u00abPer soddisfare i nostri bisogni in Europa, dobbiamo conservare una produzione strategica e continuare a produrre acciaio sempre pi\u00f9 verde. Ci sar\u00e0 una competizione tra imprese europee. Quella che riuscir\u00e0 per prima a mettere a punto una filiera dell\u2019acciaio pulito avr\u00e0 un vantaggio considerevole\u00bb."}