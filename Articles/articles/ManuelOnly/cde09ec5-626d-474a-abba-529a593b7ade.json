{"id": "cde09ec5-626d-474a-abba-529a593b7ade", "meta_dataset": "", "meta_language": "Italian", "meta_label": "Group 1", "meta_title": "Olbia, chiude il negozio a causa della pandemia: \u00abMa non mi arrendo\u00bb", "url": "https://www.lanuovasardegna.it/olbia/cronaca/2021/05/13/news/chiudo-il-negozio-per-la-pandemia-ma-non-mi-arrendo-1.40269332", "text": "OLBIA. Anche lei, come molti altri commercianti, \u00e8 stata costretta a chiudere. Ha dovuto abbassare le serrande del suo \u201cBimbiS\u00ec\u201d, in corso Umberto, perch\u00e9 la pandemia l\u2019ha messa in ginocchio. \u00abEra l\u2019unico modo per tagliare i costi, l\u2019unico modo per poter andare avanti e guardare al futuro con fiducia e ottimismo\u00bb. S\u00ec, perch\u00e9 Teresa Veccia, la negoziante pi\u00f9 amata dai piccini, spera di poter ripartire \u00abquando tutti saremo guariti\u00bb.Il suo vuole essere un arrivederci. \u00abSono sicura, appena ci lasceremo alle spalle l\u2019emergenza sanitaria, di ricominciare. Per ora continuer\u00f2 a lavorare e vendere online, ma l\u2019obiettivo \u00e8 quello di aprire una nuova attivit\u00e0 da un\u2019altra parte. E infatti, dietro la mia decisione obbligata, c\u2019\u00e8 un messaggio che voglio lanciare tutti a coloro che si trovano in difficolt\u00e0. Non bisogna mollare, bisogna continuare a crederci e saper aspettare. E anche se adesso si spengono molte luci di negozi, non dobbiamo buttare via tutto ci\u00f2 che abbiamo costruito\u00bb.Teresa Veccia, in sedici anni di lavoro nel cuore della citt\u00e0 (da via Fausania si \u00e8 poi trasferita nel 2017 al Corso), non ha solo creato e costruito la sua attivit\u00e0, conquistando i clienti con la sua gentilezza, la sua professionalit\u00e0 e i suoi infiniti sorrisi. \u00abS\u00ec, vendere \u00e8 importante - dice -. E\u2019 il mio lavoro, la mia vita. Ma ci\u00f2 che mi spezza il cuore \u00e8 aver dovuto sospendere quella che \u00e8 la mia principale missione. Ho sempre voluto regalare momenti di gioia ai bambini, organizzando tantissime iniziative gratuite anche con l\u2019obiettivo di rilanciare il centro storico. Un contributo apprezzato dalle varie amministrazioni comunali, che mi ha permesso di far divertire i piccoli olbiesi a Carnevale, a Natale, a Pasqua e in tante altre occasioni organizzando feste, balli e animazione. Ma senza abbracci e senza aggregazione, tutto ci\u00f2 non \u00e8 stato pi\u00f9 possibile. E si dovr\u00e0 aspettare ancora\u00bb.Ma questi anni, per Teresa Veccia, sono stati anche all\u2019insegna della solidariet\u00e0. \u00abHo dato una mano all\u2019Enpa, l\u2019ente protezione animali, mi sono mobilitata per raccogliere e donare giocattoli per i pazienti ricoverati in Pediatria e ho aiutato in ogni modo i piccoli meno fortunati. La raccolta delle scarpette usate, tanto per fare un esempio, \u00e8 servita anche a questo. Ora, chiudendo l\u2019attivit\u00e0, ho regalato a due associazioni tutte le attrezzature, gli arredi e i giochi, per fare in modo che possano continuare a portare avanti la missione del sorriso magari durante i centri estivi\u00bb.Teresa Veccia, in questo momento cos\u00ec duro, non vuole preoccuparsi di ci\u00f2 che ha perso. \u00abPenso soltanto a quello che trover\u00f2 e a ci\u00f2 che potr\u00f2 dare ancora ai bambini di questa citt\u00e0\u00bb."}