{"id": "1fc95a44-0105-4aab-8a28-8e49ec610406", "meta_dataset": "", "meta_language": "Italian", "meta_label": "Group 1", "meta_title": "Meloni: \u00abIo premier? Non ci penso. L'Europa ha donne leader autorevoli\u00bb", "url": "https://www.avvenire.it/attualita/pagine/meloni-io-premier-non-ci-penso-leuropa-ha-donne-leader-autorevoli", "text": "\u00abIo prima donna italiana a diventare premier? Proprio non ci penso. Non brigo per arrivare da nessuna parte, cerco solo di essere all\u2019altezza del compito e di non deludere chi ha fiducia in me. Se andr\u00f2 a Palazzo Chigi, saranno gli elettori italiani a deciderlo\u2026\u00bb. Neppure gli ultimi sondaggi, che danno Fratelli d\u2019Italia al 19% e la popolarit\u00e0 di Giorgia Meloni superiore di un punto percentuale a quella del leader leghista Matteo Salvini, inducono la presidente di Fdi a sbilanciarsi. La tempra \u00e8 quella di sempre, forse un po\u2019 addolcita dal sapere che la sua autobiografia (\u00abIo sono Giorgia \u00bb, Rizzoli, 336 pagine) appena uscita \u00e8 gi\u00e0 seconda nella classifica di vendite. Un racconto dei suoi 44 anni, che inizia con l\u2019abbandono della famiglia da parte del padre e non tralascia nulla, sul piano personale e politico: dall\u2019ingresso a 15 anni nel Fronte della giovent\u00f9 del Msi, agli attacchi (\u00abL\u2019accusa di razzismo mi perseguita dal primo giorno, insieme a quella di fascista, \u00e8 l\u2019epiteto con cui ti squalificano rendendoti indegna di una risposta\u00bb) fino alla fede cattolica: a Messa con la nonna da bambina, la figura di padre Guido, parroco della Garbatella, l\u2019incontro in udienza con papa Woityla\u2026 \u00abLa fede \u00e8 una parte di me, la benzina della mia vita. Ricordo di Giovanni Paolo II la capacit\u00e0 di affrontare la vita con forza, nonostante la progressione della malattia. Un insegnamento per me, nelle difficolt\u00e0 quotidiane\u00bb.\n\nVicepresidente della Camera a 29 anni, con An. Poi ministro nel governo Berlusconi. Quindi l\u2019addio al Pdl e l\u2019avventura di Fdi. Ora \u00e8 l\u2019unica donna leader di un partito italiano e presidente dei Conservatori e riformisti europei. Si sente una rarit\u00e0?\n\nIn Italia lo sono. Ma in Europa e nel resto del mondo, ci sono leadership femminili forti e autorevoli. Forse noi donne italiane dovremmo solo acquisire pi\u00f9 consapevolezza delle nostre capacit\u00e0, invece di attendere che siano gli uomini a 'indicarci' per posti di responsabilit\u00e0.\n\nL\u2019Europa come modello. Ma non era antieuropeista?\n\nMi fa sorridere che mi diano dell\u2019antieuropeista. Vengo da una parte politica che ball\u00f2 sulle macerie del muro di Berlino cantando \u00abEuropa nazione \u00bb. Ma credo in un\u2019Europa confederale, non nell\u2019attuale costruzione europea, che non si occupa dei veri problemi delle persone, ma solo degli interessi di alcuni.\n\nNemmeno il Recovery fund \u00e8 da apprezzare?\n\nQuello \u00e8 stato un passo avanti. Ma non si pu\u00f2 tacere la gestione inconcludente dell\u2019approvvigionamento dei vaccini, con contratti capestro miliardari a favore delle multinazionali del farmaco. O la mancanza di un piano per la gestione di un\u2019emergenza come questa.\n\nSull\u2019immigrazione, lei invoca continuamente il blocco navale. Strumento inattuabile, ha ricordato su Avvenire il ministro Lamorgese, perch\u00e9 sarebbe un atto di guerra.\n\nTutti parlano senza aver letto la nostra proposta, per non dovercisi confrontare. Proponiamo qualcosa di diverso da un atto di guerra: una missione europea per trattare con Tripoli; un blocco navale in collaborazione fra Ue e Libia che fermi le partenze; l\u2019apertura di hot spot in Africa per valutare, col contributo dell\u2019Onu le richieste di protezione umanitaria; e infine la suddivisione di quanti hanno diritto all\u2019asilo nei 27 Stati.\n\nLa scelta solitaria di stare all\u2019opposizione: \u00abLa mia fermezza sta pagando\u00bb Il Carroccio gi\u00f9 nei sondaggi, Fdi cresce, \u00abma con Matteo non c\u2019\u00e8 rivalit\u00e0, gli elettori vogliono il centrodestra unito al governo\u00bb.\n\n\n\nC\u2019\u00e8 un blocco di cui, invece, chiedete la rimozione al governo: il coprifuoco serale. Perch\u00e9?\n\n\u00c8 una misura coercitiva e inutile ai fini del contenimento della pandemia. La salute \u00e8 un diritto fondamentale, ma anche la libert\u00e0 e occorre un equilibrio. In pi\u00f9 le pi\u00f9 grandi vittime della pandemia rischiano di essere i giovani: le scuole chiuse, il coprifuoco anti-movida. In un\u2019eta critica, come l\u2019adolescenza, sono stati privati di socialit\u00e0, libert\u00e0, educazione. \u00c8 una generazione 'digitale' che gi\u00e0 filtrava rapporti ed emozioni attraverso lo schermo di smartphone e tablet, condizione che il lockdown ha aggravato. Ormai stiamo combattendo una sindemia, un insieme di problemi di salute, economici, sociali prodotti dalle conseguenze del contagio da Covid-19, i cui effetti deleteri saranno evidenti fra anni.\n\nPerch\u00e9 un\u2019autobiografia a 44 anni? Di solito i politici le pubblicano a fine carriera.\n\nNon \u00e8 un\u2019autobiografia, n\u00e9 un manifesto politico della destra. \u00c8 un diario. L\u2019ho scritto perch\u00e9 su di me si dicono cose inventate.\n\nPer dirla con Jessica Rabbit, la disegnano cos\u00ec. Davvero?\n\nGi\u00e0. Vengo descritta come una persona 'ideologica', che aderisce acriticamente a un\u2019idea. Non \u00e8 cos\u00ec. E perci\u00f2, ho deciso di raccontarmi per come sono, attraverso fatti belli o amari, ma significativi della mia vita. Inoltre, Fdi cresce e io potrei avere la possibilit\u00e0 di misurarmi con incarichi di peso. Questo libro mi ricorder\u00e0 chi sono, da dove vengo e i miei valori, per non tradirmi e non tradire chi ha fiducia in me.\n\nIl titolo \u00abIo sono Giorgia\u00bb \u00e8 mutuato da un video-tormentone. Come vive le frecciate satiriche?\n\nSe non fossi autoironica, non sarei sopravvissuta alla mole di insulti e derisioni quotidiane. A volte ho fornito spunti alle mie imitatrici. Credo che i ragazzi del video abbiano fatto un autogol: mi ha dato una popo-larit\u00e0 fra i giovanissimi che non mi sarei attesa.\n\nFdi, all\u2019opposizione, cresce nei sondaggi. Il Carroccio \u00e8 in calo. I rapporti fra lei e Salvini sono tesi?\n\nNon mi piace che si costruisca una rivalit\u00e0. Salvini, come scrivo nel libro, ha una grande capacit\u00e0 di interpretare i sentimenti della gente. Io sono diversa, ma ora la mia fermezza sta pagando.\n\nMa la sua scelta non ha scavato un solco nel centrodestra? Sui candidati alle amministrative c\u2019\u00e8 accordo?\n\nSulle amministrative decideremo la prossima settimana. E il centrodestra rester\u00e0 unito, non c\u2019\u00e8 altra scelta. I nostri elettori ci vogliono al governo insieme.\n\nIl libro si chiude con un messaggio a sua figlia Ginevra. Se andr\u00e0 al governo, cosa far\u00e0 per migliorare il futuro di chi oggi \u00e8 bambino?\n\nIn Italia servono regole certe, meritocrazia e soprattutto un cambio di mentalit\u00e0. Dobbiamo recuperare orgoglio e consapevolezza di ci\u00f2 che siamo. Ogni scelta discender\u00e0 da questo."}