{"id": "3ca3093a-5786-4c90-8891-1bba8f8ba160", "meta_dataset": "", "meta_language": "Italian", "meta_label": "Group 2", "meta_title": "Il ministro: Vaccini anche in vacanza. In futuro prepariamoci a terza dose dai medici di base", "url": "http://www.regioni.it/newsletter/n-4081/del-31-05-2021/si-studia-la-possibilita-di-vaccinare-nei-luoghi-di-vacanza-22767/", "text": "\u201cStiamo lavorando con le Regioni per favorire la massima flessibilit\u00e0 ma io, come Ministro della Salute, e il commissario Figliuolo pretendiamo ci sia comunque una centrale unica nazionale che possa avere il controllo di tutti i dati. Oggi questo avviene e deve continuare ad avvenire\u201d. Lo ha detto a Che Tempo Che Fa il Ministro della Salute, Roberto Speranza.\n\n\u201cLa terza dose di vaccino? In questo momento non abbiamo certezze ma i nostri ricercatori ci dicono che sara\u2019 molto probabile dover ricorrere a una terza dose come richiamo necessario ed eventualmente ci potranno essere anche modifiche dei vaccini per coprire le varianti. Dobbiamo passare da una fase di straordinarieta\u2019 a una di ordinarieta\u2019 nell\u2019affrontare questa epidemia: va bene vaccinare in tutti gli spazi possibili e immaginabili, come le palestre, ma se penso a un tempo piu\u2019 lungo i luoghi preposti alla vaccinazione devono tornare ai loro scopi originari. I 40.000 medici di medicina generale possono essere la leva essenziale per gestire la fase ordinaria\u201d."}