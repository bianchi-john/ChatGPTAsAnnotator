{"id": "2c2f3cd4-b034-4189-b8ef-213a66fa4b52", "meta_title": "Emergenza covid, sindaca leghista arrestata: aiuti alimentari sottratti alle famiglie bisognose- Corriere.it", "url": "https://torino.corriere.it/piemonte/21_gennaio_15/sindaca-leghista-arrestata-aiuti-alimentari-sottratti-bisognosi-a-cui-destinava-pacchi-sfigati-07125342-5717-11eb-8f51-2cbbf1c2346f.shtml", "text": "VERCELLI - Distribuivano i pacchi alimentari per l\u2019emergenza covid recapitandoli a chi non ne aveva diritto, distinguendo tra \u00abfigli e figliastri\u00bb e tagliando fuori famiglie, spesso di migranti, realmente bisognose. Pacchi \u00abda sfigati\u00bb venivano definiti quelli contenenti alimenti di scarsa qualit\u00e0. Per questo \u00e8 finita agli arresti domiciliari la sindaca leghista del Comune di San Germano Vercellese, Michela Rosetta. L\u2019accusa \u00e8 di peculato. Stessa misura per il consigliere comunale, all\u2019epoca dei fatti assessore, Giorgio Carando. E con loro anche il vice sindaco, Maurizio Bosco e due dipendenti comunali. Le altre accuse sono di falsit\u00e0 materiale e falsit\u00e0 ideologica in atto pubblico commessa dal pubblico ufficiale, abuso d\u2019ufficio e distruzione di beni sottoposti a vincolo culturale.\n\nLe mazzancolle \nTra gli acquisti fatti con i soldi pubblici destinati agli aiuti gli indagati - secondo gli inquirenti - facevano figurare anche mazzancolle e capesante che poi portavano a casa per consumarle in famiglia. Non solo. Avrebbero persino provocato volontariamente il crollo di una chiesa in paese, di propriet\u00e0 della Soprintendenza, per poterla poi abbattere.\n\nIntercettazioni \nSecondo le indagini, dunque, le assegnazioni delle derrate alimentari acquistate dal Comune di San Germano Vercellese con fondi economici statali per lenire l\u2019emergenza alimentare causata dal Covid-19, venivano gestite in modo anomalo dal primo cittadino leghista. Aiuti che si \u00e8 scoperto, attraverso le intercettazioni dei carabinieri, venivano distribuiti in modo arbitrario, lasciando fuori gli anziani non autosufficienti e gli stranieri e dandoli invece a famiglie che non ne avevano diritto.\n\nLa denuncia di una cittadina extracomunitaria \nA far scattare le indagini la storia di una cittadina extracomunitaria in gravi difficolt\u00e0 economiche: aveva chiesto di non ricevere prodotti come il prosciutto, non adatti alla sua religione e per questo era stata cancellata dal registro degli aiuti. Anche per questo al sindaco, non nuovo a questo genere di fatti, \u00e8 stata contestata l\u2019aggravante della finalit\u00e0 di discriminazione ed odio razziale.\n\nL\u2019abbattimento della chiesa Le investigazioni hanno riguardato anche le note vicende connesse all\u2019abbattimento della ex Chiesa del Loreto di San Germano Vercellese, sottoposta a vincolo da parte della Soprintendenza ai Beni Culturali, demolita il 3 febbraio 2020 su disposizione del primo cittadino, alla presenza degli allora vice Sindaco, Maurizio Bosco, ed Assessore Comunale, Giorgio Carando, in quella che venne all\u2019epoca indicata come una scelta necessaria, adottata nell\u2019emergenza scaturita dal crollo di una porzione della facciata principale dello stabile, avvenuto nel corso della messa in sicurezza da parte della ditta incaricata dallo stesso Comune. Dall\u2019esito degli accertamenti risulta invece che tale iniziale crollo sarebbe stato appositamente procurato, in accordo con la ditta incaricata, proprio allo scopo di giustificare la conseguente immediata demolizione dello stabile, cos\u00ec da arrecare un grave danno alla Soprintendenza."}