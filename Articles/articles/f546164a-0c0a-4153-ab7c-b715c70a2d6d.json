{"id": "f546164a-0c0a-4153-ab7c-b715c70a2d6d", "meta_title": "Ore 12, il Piemonte si ferma nel ricordo delle 14 vittime della funivia", "url": "https://torino.repubblica.it/cronaca/2021/05/30/news/ore_12_il_piemonte_si_ferma_nel_ricordo_delle_14_vittime_della_funivia-303428558/", "text": "E' il giorno del lutto per il Piemonte che piange i quattordici morti della funivia del Mottarone. Lo fa dopo che i funerali di tutte le vittime sono stati celebrati, ognuno nella propria citt\u00e0. Le salme di Amit Biran, sua moglie Tal e il piccolo Tom, Barbara e Izhak Cohen, la famiglia di Eitan, l'unico sopravvissuto alla strage, sono tornate in Israele, Vedano Olona, nel Varesotto, venerd\u00ec ha dato l'ultimo saluto a Vittorio Zorloni, Elisabetta Personini e al loro bimbo, Mattia, 5 anni. Triggiano ha detto addio a Roberta Pistolato e Angelo Gasparro. Diamante, in Calabria, a Serena Cosentino.\n\nIl presidente del Piemonte Alberto Cirio ha voluto istituire per oggi, a una settimana dalla tragedia, una giornata di lutto per l'intera regione invitando tutti a osservare un minuto di silenzio alle 12, pi\u00f9 o meno all'ora esatta in cui la cabina numero 3 della funivia che da Stresa sale al Mottarone \u00e8 precipitata nel vuoto per venti metri quando il cavo traente si \u00e8 spezzato e la cabina, senza freni di emergenza inseriti, non ha potuto agganciare l'altro cavo di sicurezza. Negli uffici regionali, in accordo con il governo e con la prefettura di Torino, la bandiera italiana e della Regione, insieme a quella dell'Unione europea, saranno esposte a mezz'asta.\n\n\"Nulla pu\u00f2 lenire il dolore - commenta Cirio - ma sentiamo il bisogno di ricordare in un modo solenne coloro che hanno perso la vita in questa follia. Il Piemonte non smetter\u00e0 mai di stringersi alle loro famiglie e al piccolo Eitan\". Tutti tifano per lui, piccolo sopravvissuto che da tre giorni ha aperto gli occhi ma non \u00e8 ancora fuori pericolo. I vigili del fuoco, i bambini delle scuole, le associazioni hanno voluto inviargli disegni, biglietti, pupazzi, persino un casco da pompiere per stare vicino al piccolo che domenica ha perso tutto e ancora non lo sa perch\u00e9 ci vuole tempo a spiegare una tragedia simile a un bambino di 5 anni. E' ancora ricoverato in rianimazione all'ospedale Regina Margherita e i medici non hanno sciolto la prognosi."}