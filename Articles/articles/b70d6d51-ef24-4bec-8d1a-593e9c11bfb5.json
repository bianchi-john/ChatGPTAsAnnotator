{"id": "b70d6d51-ef24-4bec-8d1a-593e9c11bfb5", "meta_title": "Roma, Casapound contro gli Azzurri in ginocchio: murale in stile fascista,\u00abResta in piedi, Italia\u00bb", "url": "https://roma.corriere.it/notizie/cronaca/21_luglio_02/roma-casapound-contro-azzurri-ginocchio-murale-stile-fascistaresta-piedi-italia-380db238-db34-11eb-a708-517ad1a2ece3.shtml", "text": "Sostituita l\u2019opera di Harry Greb con gli azzurri inginocchiati conto il razzismo: \u00abLa nostra \u00e8 stata una provocazione per dire che l\u2019invito a inginocchiarsi, fatto anche da tanti politici del Pd, \u00e8 solo una richiesta di sottomissione al nostro popolo\u00bb \n\nNiente pi\u00f9 calciatore del Subbuteo con la maglia azzurra e in ginocchio col pugno chiuso e la scritta \u00abDo the right thing\u00bb (\u00abFai la cosa giusta\u00bb) titolo del film del 1989 di Spike Lee sulle tensioni razziali a Brooklyn. Nella notte il murale il murale di Harry Greb che invitava la Nazionale a inginocchiarsi contro il razzismo, in via dei Neofiti, pieno centro storico, \u00e8 stato \u00abcorretto\u00bb dai militanti di Blocco studentesco, l\u2019organizzazione giovanile di CasaPound.\n\nOra l\u2019immagine, disegnata con l\u2019inconfondibile grafica del Ventennio, mostra un calciatore in piedi e col braccio teso. Anche la scritta \u00e8 stata cambiata in \u00abResta in piedi Italia\u00bb. \u00abLa nostra \u00e8 una provocazione per dire che l\u2019invito a inginocchiarsi, fatto anche da tanti politici del Pd, non c\u2019entra nulla con il razzismo ma \u00e8 solo una richiesta di sottomissione al nostro popolo - ha detto all\u2019Adnkronos Luca Marsella, consigliere del X Municipio di Casapound - Il calcio deve stare fuori da queste logiche. Alla vigilia della partita Italia-Belgio, i ragazzi di Blocco studentesco hanno deciso di coprire il murale, protagonista di tanti interventi e interviste di politici, con un manifesto degli anni \u201830 per dire che i nostri giocatori non si devono inginocchiare ma devono restare in piedi e speriamo anche sia di buon auspicio, visto che gli anni \u201830 furono un periodo glorioso per l\u2019Italia ai mondiali di calcio\u00bb.E aggiungono i ragazzi: \u00abAbbiamo seguito il consiglio dell\u2019artista . Chiedeva di fare la cosa giusta, no? Inginocchiarsi secondo noi non \u00e8 una forma di rispetto per nessuno, meglio stare in piedi e guardarsi in faccia\u00bb."}