{"id": "a3f9a888-0d57-44ee-a3d3-9b2008f41a5d", "meta_dataset": "", "meta_language": "Italian", "meta_label": "Group 1", "meta_title": "Abbiamo sottovalutato la sfida del Pnrr, ma ce ne accorgeremo presto", "url": "https://www.editorialedomani.it/idee/commenti/sfida-epocale-pnrr-opere-spesa-obiettivi-lowyp9eb", "text": "Avete presente quelle estenuanti chiacchiere pre-partita con le quali i telecronisti riempiono lunghi minuti prima che le squadre scendano in campo? Ecco, il dibattito sul Pnrr, il Piano nazionale di ripresa e resilienza, finora \u00e8 in quella lunga fase. Ma tra poco le squadre inizieranno a calciare il pallone, e tutto quello che si \u00e8 detto finora scolorer\u00e0 di fronte ai fatti concreti. Nel pre-partita c\u2019\u00e8 grande concordia. Ma a breve il governo Draghi decider\u00e0 chi gestisce nel concreto il Pnrr, e questo sar\u00e0 il primo trauma, perch\u00e9 alla politica in questo momento interessa molto pi\u00f9 sapere chi avr\u00e0 il potere piuttosto che analizzare obiettivi e risultati del Pnrr.\n\nA un evento di Azione, il partito di Carlo Calenda, la ministra degli Affari regionali Maria Stella Gelmini ha spiegato ieri che il governo intende dotarsi del potere di commissariare chi ritarda: che si tratti di dirigenti ministeriali o di regioni.\n\nOra, nessuno crede che lo stesso esecutivo che ha osservato passivamente regioni come Toscana e Lombardia vaccinare per settimane le persone sbagliate riuscir\u00e0 a togliere ai presidenti di regione il potere di spesa. Ma baster\u00e0 ventilare l\u2019ipotesi per aprire un conflitto istituzionale violento.\n\nC\u2019\u00e8 poi il problema che nessuno ha veramente chiaro cosa c\u2019\u00e8 nel Pnrr: ci sono migliaia di schede progetto, vanno studiate tutte, il documento riassuntivo \u00e8 troppo vago.\n\nIl Forum disuguaglianze e diversit\u00e0 animato da Fabrizio Barca ha pubblicato una delle poche analisi disponibili sul Pnrr nel suo complesso: alcuni apprezzamenti (per esempio al rafforzamento della pubblica amministrazione e sulla riforma della non autosufficienza), ma anche la denuncia di tante vaghezze. Il Forum, peraltro, osserva che alle informazioni relative al rispetto degli obiettivi intermedi (Target e Milestone) ai quali sono subordinati i rimborsi dai fondi di Next Generation Eu avranno accesso le istituzioni nazionali coinvolte, la Commissione europea, la Corte dei conti europea e l\u2019autorit\u00e0 anti-corruzione. E i cittadini? Il Forum chiede piena trasparenza.\n\nMa la trasparenza \u00e8 soltanto il prerequisito per evitare abusi. Ipotizziamo pure che tutti i soggetti coinvolti operino in piena correttezza (o, cosa pi\u00f9 probabile, che prevalgano i sostenitori del \u201cmodello Genova\u201d e tutte le regole vengano sospese): sono realistici gli impegni presi? Delle riforme si sa poco o nulla, gi\u00e0 soltanto quella fiscale \u2013 che ora Draghi vuole fare con una legge delega invece che affidando tutto a una commissione di esperti, come annunciato mesi fa \u2013 basterebbe a tenere occupato un governo e un parlamento per anni.\n\nQuanto alla spesa per investimenti, Giuseppe Francesco Gori e Patrizia Lattarulo hanno calcolato su LaVoce.info qual \u00e8 la portata degli impegni presi: nel 2020 sono state avviate opere, tra amministrazioni locali e centrali, per 39 miliardi di euro. Nei primi due anni del Pnrr dovremmo avviare lavori per 146 miliardi. E per spendere tutti i soldi del Pnrr per quelle opere entro il termine previsto di cinque anni, l\u2019Italia dovr\u00e0 triplicare la velocit\u00e0 di spesa. E qui stiamo parlando soltanto di spendere \u2013 che dovrebbe essere la parte facile \u2013 non di spendere bene o di raggiungere l\u2019obiettivo che ha motivato quella spesa.\n\nVista la dimensione di queste sfide, insomma, non dovremmo parlare d\u2019altro. Invece il dibattito sul Pnrr \u00e8 entrano in una specie di stasi dopo che il governo ha mandato il piano a Bruxelles. Ma a breve dovr\u00e0 per forza ricominciare. E non sar\u00e0 indolore."}