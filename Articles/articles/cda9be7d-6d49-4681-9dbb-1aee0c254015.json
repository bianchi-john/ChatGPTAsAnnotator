{"id": "cda9be7d-6d49-4681-9dbb-1aee0c254015", "meta_title": "Galatone, gli insetti invadono la zona industriale: si indaga", "url": "https://www.lagazzettadelmezzogiorno.it/news/lecce/1304811/galatone-gli-insetti-invadono-la-zona-industriale-si-indaga.html", "text": "Galatone - Sciami di insetti sulla zona industriale del paese. Tanti da far scattare l'allarme tra i titolari e gli operatori delle aziende della zona e da indurre il sindaco e l'assessore al ramo a organizzare un piano di disinfestazione capillare e a indagare sulle cause del fenomeno.\nAl Comune di Calatone si parla di \u00absciamature di insetti senza precedenti\u00bb. Il primo intervento di disinfestazione \u00e8 stato eseguito nella notte tra gioved\u00ec e venerd\u00ec scorsi comprendendo l'intera zona industriale di Galatone e Nard\u00f2. L'Assessore, all'ambiente Roberto Bove, per\u00f2, ha intenzione di andare a fondo del problema.\n\u00abNella consapevolezza che un intervento di disinfestazione avrebbe potuto  attenuare ma non risolvere  il problema - fanno sapere il sindaco Flavio Filoni e lo stesso assessore Bove - \u00e8 stato attivato  il Nucleo specialistico della Polizia Locale e l'Ufficio Ambiente del Comune di Galatone, che hanno iniziato le indagini\u00bb utilizzando droni ed effettuando \u00abfilmati e fotografie aeree utili a constatare la situazione del territorio.\n\u00abGi\u00e0 dai primi riscontri - dicono Filoni e Gatto sulla pagine Facebook del Comune - si ipotizza una concreta possibilit\u00e0 di configurazione di reati ambientali\u00bb. Una ipotesi, per quel che se ne sa, che potrebbe essere legata al degrado delle zone interessate e a chi potrebbe averlo favorito."}