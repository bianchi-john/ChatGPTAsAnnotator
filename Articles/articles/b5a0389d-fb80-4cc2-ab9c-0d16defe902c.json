{"id": "b5a0389d-fb80-4cc2-ab9c-0d16defe902c", "meta_dataset": "", "meta_language": "Italian", "meta_label": "Group 2", "meta_title": "Mississippi, via la bandiera", "url": "https://ilmanifesto.it/mississippi-via-la-bandiera/", "text": "Nel 1894, i legislatori dello stato del Mississippi posizionarono nel quadrante in alto a sinistra della bandiera di rappresentanza l\u2019emblema confederato, una lettera X di colore blu che includeva tredici stelle bianche. Quel simbolo \u00e8 definitivamente tramontato con tre atti formali di enorme rilevanza: il 28 giugno 2020 la classe politica attualmente al governo, guidata dal repubblicano Tate Reeves, ha abolito la vecchia livrea contenente il logo della discordia; il successivo 3 novembre, in concomitanza con l\u2019elezione di Joe Biden, la popolazione dello stato chiamata al referendum ha approvato la nuova bandiera proposta con il 72,98% di voti favorevoli; l\u201911 gennaio 2021, sempre Reeves, ha ratificato il vessillo che ha iniziato ufficialmente a sventolare in cima al Campidoglio di Jackson, la capitale dello stato. Fine dei giochi quindi per l\u2019icona simboleggiante la segregazione razziale, i linciaggi e ogni aspetto della stagione Jim Crow subito dalla comunit\u00e0 african american.\n\nIN ARCHIVIO\nCon l\u2019addio alle tredici stelle, passa idealmente in archivio anche la melodia confederata The Bonnie Blue Flag scritta da H. McCarthy e resa nota dall\u2019Old South Quartette. Brillano invece di una luce sfavillante la pletora di incisioni che in modo pi\u00f9 o meno sommesso o palese, nel corso dell\u2019ultimo secolo hanno preso posizione contro il razzismo. Vale la pena rammentarne qualcuna, oltre i consueti titoli oramai storicizzati e rintracciabili, come l\u2019imprescindibile Mississippi Goddam di Nina Simone, nelle ben note compilazioni che riguardano il Civil Rights Movement. Se l\u2019esplicito richiamo alla bandiera razzista era troppo rischioso, si poteva osare con cautela citando Jim Crow, il \u00abmostro\u00bb per antonomasia. Meravigliosamente lo fanno Big Bill Bronzy in Black, Brown and White, Leadbelly con Jim Crow Blues, Maggie Jones in North Bound Blues e Josh White con Jim Crow Train. Non sono da meno Texas Alexander con Levee Camp Moan Blues e Champion Jack Dupree in I\u2018m Going to Write the Governor of Georgia. Considerevole il valore di dischi come Blues in the Mississippi Night dove ancora Big Bill Bronzy, Memphis Slim e Sonny Boy Williamson sintetizzano decenni di oppressione, Freedom Creek di Willie King & The Liberators, All for Business di Jimmy Dawkins e la raccolta Can\u2019t Keep from Crying del 1964 dove vari artisti cantano ad memoriam dell\u2019assassinio del presidente Kennedy. Foriero di quanto accaduto poi, \u00e8 stato nel 2015 il brano Mississippi, It\u2019s Time di Steve Earle, dove l\u2019autore esorta a gettar via il vecchio stendardo.\n\nCOSTA EST, COSTA OVEST\nA questo epocale cambiamento si \u00e8 giunti grazie alle proteste esplose in tutti gli Usa dopo l\u2019omicidio di George Floyd, il 25 maggio 2020. La forza del movimento Black Lives Matter si \u00e8 palesata non solo sulle coste est e ovest, nelle roccaforti democratiche e dei bianchi progressisti. \u00c8 andata ben oltre New York, le ricche citt\u00e0 californiane e la ventosa Chicago. Ha raggiunto Alabama, Georgia, South Carolina e Louisiana, lasciando un segno a New Orleans, dove la giunta comunale ha approvato la cancellazione dalla toponomastica cittadina di nomi legati alla Confederazione. Ma ancor pi\u00f9 \u00e8 accaduto in Mississippi, dove il BLM si \u00e8 contraddistinto per una spiccata presenza giovanile e una notevole rappresentanza femminile, risultata essere la spina dorsale del movimento. Le manifestazioni hanno riguardato l\u2019intero territorio, dalla settentrionale e universitaria Oxford fino alla marittima Gulfport nel sud, passando per la Jackson, dove il 5 e 6 giugno si \u00e8 svolto il pi\u00f9 grande corteo dalla Freedom Summer del 1964. E la partecipazione veemente e sentita di migliaia di persone, ha rappresentato la spallata definitiva alla vecchia bandiera in favore della nuova, all\u2019interno di cui si \u00e8 cercato di fare i conti con un ulteriore e ingombrante passato. Oltre la magnolia contornata da venti stelle che ricordano come lo stato fosse il ventesimo dei futuri Usa, ne spicca una ventunesima d\u2019oro che \u00e8 un omaggio doveroso alla cultura dei nativi autoctoni Choctaw. Il percorso di abbandono della simbologia legata alla White Supremacy aveva in realt\u00e0 gi\u00e0 avuto un inizio nel 2001, ma i tempi non erano maturi, e ancora oggi fiancheggiatori e membri della destra razzista stanno tentando di rimettere in discussione la scelta presa. Che la supremazia bianca sia realt\u00e0, lo conferma Ralph Eubanks, docente alla University of Mississippi e autore di saggi e libri, tra cui A Place like Mississippi dove relaziona i grandi autori della letteratura americana di ieri come Faulkner e Welty, provenienti dal Delta, a quelli odierni: \u00abIl cambio di bandiera \u00e8 un gesto significativo, non solo per la comunit\u00e0 nera, ma per ogni abitante. Tutti aspettavamo di averne una che fosse per chiunque viva nella nostra terra e non solo per i bianchi che ancora mantengono legami con la confederazione. \u00c8 un fattore di peso che voglio sottolineare, in quanto evita all\u2019intero stato di essere ancora agganciato a una bandiera connessa con un simbolo legato alla supremazia bianca. Una cosa che dimentichiamo spesso, \u00e8 che la White Supremacy esiste ancora oggi, rimanendo uno degli elementi al contempo pi\u00f9 malleabili e persistenti nella societ\u00e0 americana e di come il potere duraturo che mantiene, non smetta di infliggere danno, sopravvivendo nel paese. Tante persone continuano a negarne l\u2019esistenza, mentre \u00e8 ancora parte della quotidianit\u00e0. Quindi, \u00e8 importante per i neri del Mississippi vivere sotto una bandiera che non sia simbolo di supremazia bianca\u00bb.\n\nIL CONFLITTO\nLe parole di Eubanks rammentano come il Mississippi rappresenti storicamente sia il luogo da cui il movimento dei diritti civili \u00e8 partito, che quello in cui esiste un conflitto mai risolto nella coscienza pubblica statunitense, un buco nero guardato con distrazione e complice distacco dal resto del paese. Situazione questa che ha sempre prestato il fianco al protrarsi in un tempo indefinito di qualsiasi cambiamento sociale: non casualmente alcuni slogan del Civil Rights Movement ruotavano su espressioni come \u00abWait\u00bb (aspetta) e \u00abSlow down\u00bb (rallenta), a conferma di come un\u2019atavica lentezza rendesse quasi indistruttibile l\u2019era Jim Crow.\nBobby Rush, decano della scena blues mondiale con una effervescente attivit\u00e0 artistica che gli ha permesso di aggiudicarsi due Grammy negli ultimi anni, nonch\u00e9 di pubblicare in queste settimane I Ain\u2019t Studdin\u2019 Ya: My American Blues Story, una biografia cruda e diretta, cos\u00ec si esprime in merito: \u00abPenso che il cambiamento della bandiera abbia un gran significato sia per i neri che per i bianchi, in quanto ognuno aveva realizzato che ci fossero molte cose sbagliate all\u2019interno della precedente. Sia chiaro, tutti sapevano bene cosa rappresentasse per noi neri. \u00c8 per questo che credo sia importante spiegare oggi davanti a quale situazione siamo: mi ricorda quella di una moglie e un marito, un picchiatore bianco, che impara a non usare pi\u00f9 violenza contro di lei. Lui resta un bianco aggressivo che ha solo deciso di non picchiare pi\u00f9 la moglie. Voglio dire che \u00e8 sicuramente un bene aver cambiato bandiera, ma ci sono tante persone che hanno ancora quel vecchio simbolo negli occhi, che quindi ti trattano come vogliono e inoltre, la percepiscono e usano come preferiscono e come gli \u00e8 pi\u00f9 comodo trattarla. E posso dire questo perch\u00e9, sia come afroamericano che come musicista, esattamente come accaduto a Floyd, ho avuto un piede sul collo per tutta la vita. Ma adesso che tutte le vite contano, neri, bianchi, ispanici, posso dirti che se iniziamo a trattare gli altri come vorremmo per noi stessi, possiamo fare la differenza, con amore e rispetto\u00bb."}