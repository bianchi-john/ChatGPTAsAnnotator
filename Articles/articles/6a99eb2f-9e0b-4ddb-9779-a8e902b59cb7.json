{"id": "6a99eb2f-9e0b-4ddb-9779-a8e902b59cb7", "meta_dataset": "", "meta_language": "Italian", "meta_label": "Group 2", "meta_title": "Spegniamo i social per salvarci dalla Babele di incomprensioni", "url": "https://www.editorialedomani.it/tecnologia/spegniamo-i-social-per-salvarci-dalla-babele-di-incomprensioni-jmbn4dtm", "text": "Chi si capisce online \u00e8 un\u2019eccezione, cos\u00ec passiamo le giornate a rovinarci l\u2019umore per i commenti degli altri. La soluzione sarebbe semplice, ma richiede grande coraggio: decidere di disiscriversi. Per riscoprire la vita\n\n\u00abLa comprensione \u00e8 soltanto un caso particolare del malinteso\u00bb: lo sosteneva il linguista Antoine Culioli, rovesciando il senso comune che vorrebbe che il malinteso fosse un\u2019eccezione. I social network sembrano confermare la sua intuizione e forse non del tutto per caso: qualcuno dice che sono stati progettati cos\u00ec, apposta per farci discutere, arrabbiare, litigare. Ma che fatica.\n\nDipendere dai social\n\nPoco a poco, nel corso dell\u2019ultimo decennio, ci siamo accorti che stare online ci fa male. Ruba tempo, toglie concentrazione, rende irrequieti, suscita nervosismo quando siamo confrontati a opinioni che ci disturbano, provoca situazioni di conflitto quando agli altri non piacciono le nostre. Esiste ormai un\u2019ampia letteratura sulle conseguenze politiche e sociali della rete.\n\nE se ne facessimo a meno? Era la provocazione di Christian Rocca in un libro di un paio di anni fa, intitolato proprio Chiudete Internet. Se chiudere letteralmente l\u2019intera Internet appare un po\u2019 eccessivo, nulla ci impedisce di chiuderla per noi stessi: in teoria basta premere un bottone. Ma allora perch\u00e9 lo facciamo cos\u00ec poco? Il problema \u00e8 che sappiamo anche quanto i social ci fanno bene.\n\nNe dipendiamo per la nostra vita sociale, lavorativa, affettiva, intellettuale \u2013 anche perch\u00e9 in tempi pandemici le alternative non sono tante. Bisognerebbe, allora, trovare un modo di conservarne i benefici senza pagarne i costi. Verranno col tempo, si suppone, delle regole d\u2019igiene che miglioreranno il nostro rapporto con la rete.\n\nPer ora ognuno ha le sue: situazioni e orari nei quali non accediamo allo smartphone, applicazioni concepite per bloccare altre applicazioni, salutari autocensure per frenarci quando ci viene l\u2019impulso di scrivere un commento che potrebbe scatenare una guerra mondiale.\n\nIn compenso la vecchia \u201cnetiquette\u201d, il codice di comportamento in uso nei forum degli anni Novanta, non soltanto \u00e8 caduta in disuso ma suona come la reliquia di un\u2019epoca superata. Nel frattempo, non ci resta che arrangiarci come possiamo per limitare il danno. Accidenti, \u00e8 difficile come smettere di fumare.\n\nBisogna essere realisti: se non fosse per i social, non scriverei nemmeno su questo giornale. \u00c8 attraverso i social che, una decina di anni fa, ho iniziato a far leggere le mie cose. In principio erano i blog, e quei cinque o dieci lettori che mi commentavano erano gi\u00e0 pi\u00f9 di quanto potessi sperare.\n\nPoi sono venute le riviste online, che di lettori ne avevano magari qualche centinaio e poi qualche migliaio\u2026 Insomma sono uno dei miracolati della \u201cdisintermediazione\u201d, assieme ad altri della mia generazione che scrivono su queste pagine. I social hanno permesso di diversificare le voci, e in certi casi hanno dato voce a chi non ne aveva nessuna.\n\nEd \u00e8 anche questo che inevitabilmente crea tensioni: se nel vecchio mondo ognuno leggeva il suo giornale e al massimo borbottava tra s\u00e9 e s\u00e9, oggi tutte le divergenze d\u2019opinione sono esposte in piena luce, l\u2019infinito spettro dei codici linguistici intrecciati tra loro in ogni momento, le memorie di oppressione e le rivendicazioni politiche materia di dibattito quotidiano. Semplicemente non eravamo pronti a gestire una trasformazione del genere.\n\nCodici interpretativi\n\nLa ragione di questo casino tutto sommato \u00e8 semplice. Per decodificare un testo abbiamo bisogno di un codice interpretativo, ma di codici interpretativi ce ne sono tanti quante le persone che lo leggono. E ogni interpretazione produce un significato leggermente differente.\n\nPeggio ancora: quando ci rivolgiamo a un pubblico specifico, conosciamo pressapoco i codici con cui verr\u00e0 interpretato il nostro discorso e sapremo ottimizzare l\u2019efficacia della nostra comunicazione; ma su Internet \u00e8 diverso. Perch\u00e9 come lungo un piano inclinato possiamo essere certi che la bottiglia contenente il nostro messaggio scivoler\u00e0 altrove, in contesti interpretativi imprevisti.\n\nIl caso pi\u00f9 drammatico \u00e8 quello delle famose vignette blasfeme pubblicate su Charlie Hebdo: il giornale aveva una tiratura relativamente limitata \u2013 circoscritta a un pubblico di francesi laici dall\u2019umorismo greve \u2013 ma \u00e8 stato facile riprodurre e far circolare quelle immagini perch\u00e9 arrivassero fino in Libia o in Indonesia presso un pubblico pi\u00f9 suscettibile.\n\nNon sono soltanto i virus a propagarsi pi\u00f9 rapidamente grazie alle nuove tecnologie, non \u00e8 soltanto il battito d\u2019ali di una farfalla a scatenare terremoti dall\u2019altra parte del mondo. Possiamo chiamarla \u201ciper-pubblicit\u00e0\u201d: la condizione per cui ogni testo rischia presto o tardi per finire sotto gli occhi di qualcuno che non lo capir\u00e0 o se ne sentir\u00e0 offeso. Personalmente \u00e8 una responsabilit\u00e0 di cui farei volentieri a meno.\n\n\u00abTu, che mi leggi, sei sicuro di intendere la mia lingua?\u00bb \u00c8 la domanda posta dal narratore nel celebre racconto di Jorge Luis Borges La biblioteca di Babele, che solleva il paradosso di un infinito numero di testi decifrabili in un infinito numero di lingue.\n\nD\u2019altronde ci aveva gi\u00e0 avvertiti Platone nel Fedone: l\u2019invenzione della scrittura da parte del dio Teuth \u00e8 contemporaneamente un farmaco e un veleno, perch\u00e9 facendo circolare i testi senza il loro estensore \u2013 in grado di spiegare e precisare \u2013 rischia di produrre interpretazioni aberranti. Con buona pace di Aristotele che fonder\u00e0 la metafisica sull\u2019idea che ogni nome \u00abesprime un determinato significato e uno solo\u00bb: beata ingenuit\u00e0.\n\nAll\u2019epoca ci voleva comunque lo sforzo di uno scriba o il passaggio di un papiro di mano in mano; oggi basta un click per raggiungere centinaia di migliaia di lettori, \u00abportatori di opinioni invece che sapienti\u00bb come scriveva quello snob di Platone.\n\nMa la compenetrazione dei codici \u00e8 ovunque in una societ\u00e0 multiculturale, basti pensare a quello che pu\u00f2 succedere quando un cinese pronuncia l\u2019intercalare \u201cna ge\u201d che suona pericolosamente simile a un insulto razziale in lingua inglese (cosa pu\u00f2 succedere? Ad esempio rischiare la sospensione, come \u00e8 accaduto al professor Greg Patton dell\u2019Universit\u00e0 del South Carolina per aver tenuto un'improvvida lezione sugli intercalari nel mondo).\n\n\u00abQuando uso una parola significa quello che ho deciso che significhi\u00bb s\u2019illude l\u2019ovetto Humpty Dumpty in Attraverso lo specchio, il romanzo di Lewis Carroll che prosegue le avventure di Alice nel paese delle meraviglie. Gli risponde a stretto giro la bambina: \u00abIl problema \u00e8 se puoi fare che le parole significhino tante cose diverse\u00bb.\n\nProbabilmente tendiamo a sottovalutare quanto sia complessa e stratificata l\u2019operazione che ci porta a estrarre un significato da un testo. Le parole possono essere polisemiche, i registri retorici innumerevoli, gli impliciti e sottintesi sempre in agguato. Bisogna tenere conto dei contesti e dei paratesti, inserire ogni stringa di testo nella sequenza delle puntate precedenti.\n\nE alla fine accettare che a ogni testo corrispondono un\u2019infinit\u00e0 di interpretazioni possibili, chiedendosi semmai: com\u2019\u00e8 possibile allora che talvolta si abbia l\u2019impressione di essere compresi?\n\nProbabilmente \u00e8 questa la vera illusione. Possiamo al massimo sperare che per qualche coincidenza le nostre parole evochino in altri qualcosa di simile al nostro pensiero, e che questo muova in loro un comportamento che corrisponde alle intenzioni pragmatiche della nostra enunciazione: ridere, baciarci, portarci una zolletta di zucchero.\n\nFinch\u00e9 non ci siamo intrappolati in questa gigantesca macchina che produce malintesi, mobilitando un\u2019enorme quantit\u00e0 di risorse prima per trasmettere 280 caratteri da una parte all\u2019altra del mondo, poi per interpretarli in un grande rito collettivo, infine per gestire lo shock emotivo legato all\u2019incontro tra un mittente e un destinatario che non avrebbero mai dovuto incontrarsi.\n\nSpegnere i social\n\nIl mondo nuovo assomiglia incredibilmente a quello antico. E le preoccupazioni sorte dal progresso tecnologico non sono poi dissimili da quelle che gli antichi ebrei avevano consegnato al mito della torre di Babele: gli uomini che prima parlavano una sola lingua d\u2019un tratto cessano di capirsi e iniziano a parlare nel loro rispettivo dialetto.\n\nLa Bibbia non lo racconta ma c\u2019\u00e8 da credere che prima di capire di avere a che fare con codici differenti gli uomini abbiano perso tempo a litigare a causa dei numerosi malintesi, magari per come la parola aramaica per salutare suonasse fin troppo simile all\u2019organo genitale maschile in babilonese. L\u2019orrore della polisemia aveva invaso il mondo; dopo la caduta degli uomini era seguita la caduta del linguaggio.\n\nMolti secoli pi\u00f9 tardi nel romanzo di Carroll anche il povero Humpty Dumpty, fautore della polisemia, cade dal suo muro e si rompe in mille pezzi \u2013 una caduta che, secondo Martin Gardner, \u00abSuggerisce la caduta di Lucifero e quella dell\u2019Uomo\u00bb. Per evitare di romperci la testa pure noi, faremo meglio a darci una regolata. Per proteggerci dalla pandemia dei segni, sar\u00e0 forse opportuno coprirsi la bocca e rispettare il distanziamento sociale.\n\nIl problema diventa sempre pi\u00f9 urgente via via che il mondo si trasforma in una polveriera: come posso evitare con le mie parole di ferire, offendere, far arrabbiare, farmi odiare? Il massimo principio di precauzione imporrebbe semplicemente di tacere, spegnere i social, fare una passeggiata dopo cena \u2013 no scusate, questo \u00e8 illegale.\n\nMa ci siamo capiti. Bisogner\u00e0 forse dichiarare conclusa la parentesi liberale dell\u2019avventura umana e ammettere che entriamo in una fase di tensioni che richiede maggiori accortezze. L\u2019orrore della Storia, con tutte le ingiustizie di cui \u00e8 intessuta, ci \u00e8 cascato addosso in un colpo solo.\n\n\u00abAppare sempre pi\u00f9 urgente, per la salute mentale di noi tutti, liberarci progressivamente dai social. Trovare altri mezzi per comunicare, migliorare il nostro impiego del tempo. Scomparire poco a poco\u00bb.\n\nSono le parole che ho scritto qualche giorno fa su Twitter. Mi hanno risposto dicendomi che non mi trattiene nessuno, che era contraddittorio solo il fatto di scriverlo, che volevo limitare la libert\u00e0 di parola.\n\nEppure forse avevo appena trovato la soluzione: proprio ora che ho scritto quel post e quest\u2019articolo, mi si impone un dovere di coerenza. Lascio ai lettori il compito di bacchettarmi quando sgarro, chiudo tutto e corro subito a leggere un fumetto."}