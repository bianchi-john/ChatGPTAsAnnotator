{"id": "14449e38-aa1b-40a3-92e7-a5e8bee33cdf", "meta_dataset": "", "meta_language": "Italian", "meta_label": "Group 2", "meta_title": "Efe Bal boccia il Ddl Zan: \u201cIo, trans, dico che \u00e8 una legge stupida e inutile\u201d", "url": "https://www.ilprimatonazionale.it/cronaca/efe-bal-ddl-zan-io-trans-legge-stupida-inutile-195722/", "text": "\u00abL\u2019Italia non \u00e8 un Paese omofobo. Perci\u00f2 non abbiamo bisogno di una legge cos\u00ec stupida, come il Ddl Zan\u00bb: la trans di origine turca Efe Bal smonta il disegno di legge contro l\u2019omotransfobia in una lunga intervista rilasciata a La Verit\u00e0. Dopo Platinette ecco un altro esponente del mondo Lgbt in aperto contrasto con il Ddl che sta spaccando in due l\u2019Italia.\n\nEfe Bal: l\u2019Italia non \u00e8 un paese omofobo\n\n\u00abVivo in questo Paese da 21 anni e faccio la prostituta. Dovrei essere gi\u00e0 morta, se fosse vero quello che dicono i sostenitori del ddl Zan\u00bb, attacca Efe Bal. Le associazioni Lgbt e la sinistra dicono \u00abChe l\u2019Italia \u00e8 un Paese omofobo. Transfobo. Razzista, che si respira odio nell\u2019aria\u00bb. Ma per la modella non \u00e8 cos\u00ec: \u00abNo. Io vivo felicemente in pieno centro a Milano, nello stesso palazzo da 21 anni. Tutti mi conoscono. E tutti mi hanno accettata. L\u2019Italia \u00e8 un Paese meraviglioso, in cui basta veramente poco per vivere tranquillamente\u00bb.\n\n\u201cSe i gay non sono felici qui, se ne vadano altrove\u201d\n\n\u00abMa si sa perch\u00e9 i piddini vogliono il Ddl Zan e lo ius soli?\u00bb, le viene chiesto. La sua risposta \u00e8 tranchant: \u00abPerch\u00e9 gli italiani non li votano pi\u00f9. E allora sperano nei gay e negli stranieri\u00bb. Efe Bal non perde l\u2019occasione per lanciare qualche frecciata alla sua nemesi, Vladimir Luxuria: \u00abMi d\u00e0 fastidio chi parla dell\u2019Italia in questi termini. A partire da Vladimir Luxuria, che dovrebbe ringraziare questo Paese per avergli consentito di essere il primo transgender in Europa eletto in Parlamento\u00bb. L\u2019Italia, per Efe Bal, \u00e8 un Paese amichevole nei confronti delle persone trasngender. \u00abSe i gay non sono felici, prendano un aereo e vadano nei Paesi musulmani. Magari si vergogneranno di parlar male dell\u2019Italia. Sa che c\u2019\u00e8? Dovremmo essere tutti dei populisti. Nel senso che dovremmo amare questo Paese, in cui viviamo liberamente e senza tab\u00f9\u00bb.\n\nBal dichiara poi la sua avversione per le manifestazioni come il Gay pride. \u00abNon partecipo a quelle manifestazioni. Non \u00e8 che al Gay pride si presentino in modo da far capire che sono degni, che so, di adottare un bimbo e farlo crescere bene. Ho una foto che parla da sola\u00bb. Del resto, per sua stessa ammissione, Efe Bal \u00absostiene la destra e Matteo Salvini\u00bb. E si spinge ancora pi\u00f9 in l\u00e0: \u00abSu questi argomenti ormai condivido le idee di Mario Adinolfi\u00bb.\n\nSiamo nati da una famiglia tradizionale\n\nLa modella conclude sottolineando nuovamente l\u2019inutilit\u00e0 del Ddl Zan. \u00abQuando vedo un bambino, voglio poter chiedere se somiglia a mamma e pap\u00e0. Ricordiamoci di una cosa: tutti i froci, gli omosessuali, transessuali, bisessuali, tutte le lesbiche del mondo sono nati da una famiglia tradizionale. Io ho una mamma e avevo un pap\u00e0, che purtroppo \u00e8 morto di Alzheimer. E anche Vladimir Luxuria \u00e8 nato da un pap\u00e0 camionista e da una mamma casalinga\u00bb. E poi, conclude, \u00able famiglie arcobaleno: chi le tocca?\u00bb..."}