{"id": "38c347a7-7070-4837-8679-3a6b6e38d987", "meta_dataset": "", "meta_language": "Italian", "meta_label": "Group 1", "meta_title": "Vaccini, Ema: con due dosi protetti contro variante Delta", "url": "https://www.repubblica.it/salute/2021/07/01/news/vaccino_sileri_due_dosi_proteggono_da_variante_delta_-308461264/", "text": "\"SIAMO al corrente delle preoccupazioni poste dalla variante Delta e dalle altre varianti\" ma \"al momento tutti i vaccini approvati nell'Unione europea sembrano efficaci nel proteggere da tutte le varianti virali in circolazioni nell'Ue\". Lo ha detto il capo della strategia vaccinale dell'Ema, Marco Cavaleri, nel corso della conferenza stampa dell'Agenzia europea per i medicinali. \"Le prime evidenze scientifiche indicano che due dosi del vaccino sono protettive nei confronti della variante\", ha aggiunto.\n\nSulla stessa questione poco prima era intervenuto il sottosegretario alla Salute Pierpaolo Sileri \u00e8 intervenuto ai microfoni della trasmissione 'L'Italia s'\u00e8 desta',su Radio Cusano Campus. Sulla variante Delta. \"Gi\u00e0 con la prima dose si \u00e8 protetti, ma non in maniera completa, lo dimostra il fatto che nel Regno Unito chi si infetta \u00e8 chi non si \u00e8 vaccinato o chi ha fatto solo la prima dose. Quindi \u00e8 necessario completare la vaccinazione\".\n\n\nSileri ha aggiunto che l'Australia sta avendo problemi perch\u00e9 ha solo un 5% della popolazione che ha completato il ciclo vaccinale. \"Dobbiamo rallentare l'ingresso della variante delta, rafforzare ulteriormente il tracciamento e andare avanti con la vaccinazione. E' molto improbabile finire in ospedale se si \u00e8 vaccinati, o non ti ammali o ti viene una forma molto pi\u00f9 leggera della malattia, \u00e8 chiaro che purtroppo ci sar\u00e0 sempre qualcuno che correr\u00e0 qualche rischio anche con la vaccinazione, il rischio zero non esiste. Qualcuno ha detto che la variante Delta elude il vaccino, questo \u00e8 falso, non elude il vaccino ma bisogna fare due dosi per essere protetti\", ha spiegato.\n\nSugli Europei di calcio il sottosegretario alla Salute ha tenuto a puntualizzare: \"Credo sia stato giusto fare l'Europeo itinerante, nella vita bisogna anche avere coraggio e affrontare il virus senza paura. E' chiaro che devono essere modulate alcune azioni, se hai una variante pi\u00f9 insidiosa devi mettere qualche restrizione. Come ha detto il governo britannico: guardate la partita a casa senza muoversi. C'\u00e8 una regola che impone la quarantena e va rispettata. Il virus cambia e anche noi dobbiamo essere in grado di cambiare strategia. Certamente la partita va disputata, ma si pu\u00f2 vedere anche in tv. Laddove ci sar\u00e0 qualche variante che pu\u00f2 creare problemi bisogner\u00e0 attuare delle restrizioni, non dimentichiamoci che siamo in guerra e quando c'\u00e8 un nemico schierato che usa una strategia per attaccarti tu devi adattare ogni volta la tua strategia. Sulla finale nel Regno Unito, valutiamo bene. E' chiaro che una finale non puoi spostarla dall'oggi al domani per\u00f2 puoi ridurre il flusso di persone, fare un doppio tampone, mettere una quarantena per chi ha visto la partita allo stadio\"."}