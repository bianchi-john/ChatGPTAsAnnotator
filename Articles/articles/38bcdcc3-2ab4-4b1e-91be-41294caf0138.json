{"id": "38bcdcc3-2ab4-4b1e-91be-41294caf0138", "meta_title": "Colori regioni, nuovi parametri: ridotto il rischio di chiusure in estate", "url": "https://www.ilsole24ore.com/art/olori-regioni-nuovi-parametri-ridotto-rischio-chiusure-estate-AEmSWxH", "text": "I punti chiave I nuovi parametri allo studio\n\nSe la curva dei contagi continuer\u00e0 a scendere come fa ormai da un paio di settimane cos\u00ec come i ricoveri (ieri -64 terapie intensive e -657 ricoveri) l\u2019Italia diventer\u00e0 tutta gialla gi\u00e0 da luned\u00ec, con l\u2019esclusione della Valle d\u2019Aosta che forse rester\u00e0 arancione. Per poi incamminarsi entro fine maggio verso le prime zone bianche, con Friuli Venezia Giulia, Molise e Sardegna a candidarsi per prime a riaprire tutto (a parte mascherina e distanziamento) grazie ai loro numeri positivi.\n\nNuovi parametri al posto dell\u2019Rt\n\nA favorire gli allentamenti delle restrizioni e a rendere soprattutto molto pi\u00f9 difficili le chiusure questa estate saranno poi i nuovi parametri su cui Regioni e Governo stanno lavorando per decidere il passaggio in zona rossa, arancione, gialla e bianca. Con l\u2019ipotesi, se la situazione epidemiologica dovesse migliorare ancora, di abolire del tutto i colori che ci accompagnano dall\u2019autunno scorso.\n\nA cambiare lo scenario c\u2019\u00e8 infatti una nuova importante variabile: l\u2019aumento dei vaccinati che gradualmente sta facendo abbassare il numero dei contagiati e la loro et\u00e0 e soprattutto i ricoveri. La bussola da ora in poi non sar\u00e0 pi\u00f9 l\u2019Rt che misura la velocit\u00e0 di diffusione del coronavirus ma l\u2019incidenza dei casi e il tasso di occupazione degli ospedali.\n\nLe Regioni hanno presentato al Governo i nuovi parametri con cui decidere aperture e chiusure nei prossimi mesi. Un pacchetto di proposte da introdurre da qui a met\u00e0 giugno che semplifica il men\u00f9 degli indicatori e che \u00e8 stato accolto positivamente dal Governo: lo scopo \u00e8 di entrare in \u00abun\u2019ottica di superamento definitivo del sistema delle zone - spiega il presidente della Conferenza delle Regioni, Massimiliano Fedriga - e di garantire ai territori la necessaria tutela da repentini declassamenti\u00bb. Apre anche il ministro per la Salute, Roberto Speranza, per il quale bisogna \u00abadeguare il modello immaginando una maggiore centralit\u00e0 di indicatori quali l\u2019incidenza e il sovraccarico dei servizi ospedalieri\u00bb.\n\nIncidenza dei casi\n\nI quattro colori per\u00f2 almeno per il momento resteranno, ma saranno vincolati innanzitutto all\u2019incidenza dei casi. Sar\u00e0 stabilito anche un numero minimo di tamponi da effettuare, che sia proporzionale ai quattro livelli di incidenza: in zona rossa, che scatterebbe con oltre 250 casi Covid su 100mila abitanti, andrebbe effettuato un minimo di 500 tamponi. In arancione, tra i 150 e i 249 casi, il minimo \u00e8 250 test. In gialla, tra i 50 e 149 casi, se ne effettuano almeno 150 ogni 100mila abitanti. In bianca (fino a 49 a casi) almeno 100."}