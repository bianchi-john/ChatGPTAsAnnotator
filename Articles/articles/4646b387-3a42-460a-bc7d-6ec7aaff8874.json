{"id": "4646b387-3a42-460a-bc7d-6ec7aaff8874", "meta_title": "La guerra ai narcos non ha funzionato. Ma la Colombia ripete gli stessi errori", "url": "https://www.editorialedomani.it/politica/mondo/guerra-ai-narcos-colombia-pablo-escobar-droga-cocaina-u3lrpx7s", "text": "Nel 2019 in Colombia sono stati distrutti quasi 100mila ettari di piante di coca, circa la met\u00e0 dell\u2019intera produzione nazionale. Se la guerra all\u2019offerta di droga fosse efficace, come conseguenza sarebbero crollati la produzione di cocaina e il suo commercio; nel mondo i consumi si sarebbero ridotti e i prezzi esplosi. Ma l\u2019economia della polvere bianca non risponde a una idea perversa delle leggi di mercato. Anzi, se ne fa beffe da mezzo secolo. Oggi si stima che in Colombia le coltivazioni siano stabilmente sopra i 200mila ettari, quindi l\u2019intera quantit\u00e0 di piante estirpata in un anno \u00e8 stata ricollocata in poco tempo.\n\nIntatta anche la catena del business: lo scorso anno la produzione di cocaina pura \u00e8 cresciuta dell\u20198 per cento, a 951 tonnellate, e i prezzi finali in Europa e negli Stati Uniti sono stabili, come da parecchi anni.\n\nI prossimi dati ufficiali \u2013 a cura dell\u2019Unodc, l\u2019agenzia antidroga dell\u2019Onu \u2013 ci diranno piuttosto quali sono stati gli effetti della pandemia.\n\nProbabile nell\u2019intero pianeta una riduzione dei consumi di sostanze \u201cfestaiole\u201d (coca e droghe sintetiche varie) e un aumento di quella per eccellenza da divano, la marijuana. Ma il trend generale non dovrebbe essere cambiato.\n\nUn campo di coca durante un'operazione di estirpazione manuale, a San Miguel, sul confine fra Colombia ed Ecuador (AP Photo/Fernando Vergara, File)\n\nLa sconfitta\n\nDopo aver raccontato la situazione in Brasile, la seconda puntata del nostro viaggio nella guerra perduta contro i narcos ci porta sull\u2019asse Stati Uniti-Colombia, dove \u00e8 in corso da decenni il confronto tra il primo paese consumatore al mondo e il maggior produttore. Dai tempi cinematografici di Pablo Escobar, tutto \u00e8 cambiato ma nulla \u00e8 davvero cambiato.\n\nA quell\u2019epoca la Colombia era il pusher del pianeta, grazie ai cartelli di Medell\u00edn e Cali che si occupavano di raffinazione e traffico, mentre la coltivazione delle piante era lasciata ai due paesi vicini, Per\u00f9 e Bolivia. Oggi la prima parte della catena si \u00e8 trasferita nella stessa Colombia, dove si coltiva il 70 per cento della coca; gli attori sul mercato sono molti di pi\u00f9, mentre i cartelli con il loro strascico di sangue si sono ingigantiti pi\u00f9 prossimi alla destinazione della \u201croba\u201d, vale a dire in Messico.\n\nInvece non si \u00e8 spostato di una virgola il paradigma della guerra alla droga, iniziata all\u2019epoca della presidenza Nixon ma i cui contorni sono stati meglio definiti negli anni Ottanta di Ronald Reagan: i paesi consumatori vogliono colpire l\u2019offerta, distruggere il prodotto, convincere i campesinos a fare altro, perch\u00e9 cos\u00ec pensano che la cocaina e le altre droghe spariranno dalle loro piazze.\n\nDal 1999, quando venne lanciato dalla presidenza Clinton il plan Colombia, gli Stati Uniti hanno iniettato invano 11 miliardi di dollari nella guerra ai narcos, che in realt\u00e0 sono finiti quasi tutti in armi per combattere la guerriglia. Al congresso di Washington \u00e8 recente la pi\u00f9 clamorosa ammissione di sconfitta. Nel rapporto (dicembre 2020) della commissione bipartisan sul tema droghe si legge che il \u201cPlan\u201d \u00e8 stato un fallimento totale. Negli ultimi vent\u2019anni sono cresciuti produzione, traffico e consumi.\n\nNon hanno funzionato n\u00e9 le fumigazioni con gli aerei, durate fino al 2015, n\u00e9 l\u2019estirpazione a mano delle piantine da parte dei soldati colombiani che scendono sui campi in elicottero. I sequestri intercettano solo una piccola parte dell\u2019export e lo scenario preoccupa, perch\u00e9 la crisi economica potrebbe far tornare indietro i coltivatori andini che erano stati incentivati economicamente a passare ad altri prodotti, come banane e avocados.\n\nAerei impegnati nelle fumigazioni (AP Photo/Fernando Vergara, File)\n\nDanni ambientali\n\nE poi la peggiore notizia per gli Stati Uniti: dice il rapporto del Congresso che in dieci anni sono morte 500mila persone per overdose, il numero pi\u00f9 alto (71mila) nel 2019. La cocaina non \u00e8 la principale responsabile, d\u2019accordo, ma la sostanza non cambia. Le droghe sono un problema di salute pubblica, e il rapporto riconosce che la domanda traina l\u2019offerta e non viceversa.\n\n\u00abNon solo non si ammettono i fallimenti del passato, ma adesso in Colombia abbiamo un governo che appoggia la repressione pi\u00f9 tradizionale e vuole addirittura tornare indietro nel tempo\u00bb, dice Catalina Gil Pinzon, esperta in politica di droghe e studiosa del processo di pace nel suo paese. Intenzione del presidente Ivan Duque \u00e8 riprendere a spargere erbicidi sui campi di coca con gli aerei, le temute fumigaciones, che erano state sospese nel 2015.\n\nSi tratta di una pratica nociva per l\u2019ambiente e la salute di chi vive nelle campagne interessate, che venne dichiarata tale dall\u2019Oms e il cui stop \u00e8 stato determinato da una sentenza della Corte suprema colombiana. La sostanza che si utilizza, il glifosato, \u00e8 un potente diserbante considerato cancerogeno. La Colombia \u00e8 l\u2019unico paese dove dal 1994 al 2015 \u00e8 stato usato, mentre Per\u00f9 e Bolivia si sono sempre rifiutati, limitandosi all\u2019estirpazione manuale.\n\n\u00abOltre ai rischi sanitari, il ritorno ai diserbanti \u00e8 segnale che il nostro governo \u00e8 tornato a narcotizzare tutta l\u2019agenda politica. Tutto quel che conta \u00e8 la coca \u2013 dice Gil \u2013 Siamo ancora nel mezzo di un accordo di pace molto complesso, dopo la resa delle Farc (la guerriglia marxista che ha combattuto il governo per oltre 60 anni, ndr), che prevedeva incentivi pubblici per sostituire le coltivazioni, poich\u00e9 molti campesinos rifornivano i guerriglieri. Ma tutto \u00e8 stato abbandonato a favore dell\u2019opzione militare. Si torna alla guerra di un tempo\u00bb.\n\nUn membro delle forze speciali in un quartiere pericoloso di Bogota, in Colombia (Antonio Galante / VWPics via AP Images)\n\nLa polvere non \u00e8 un lusso\n\nE non ci sono segnali che possa funzionare. Tanto i campi colpiti con la chimica che quelli distrutti con il machete vengono sempre ripiantati da altre parti. La coca si spinge in regioni pi\u00f9 impervie, nascosta sotto gli alberi.\n\nGli incas la consideravano una pianta magica, un dono degli dei, e avevano ragione: cresce in pochi posti al mondo, ma offre raccolti continui, non ha bisogno di cure particolari o di irrigazione. L\u2019attacco dal cielo \u00e8 invece una pratica estremamente cara.\n\nSecondo uno studio si spendono tra i 70mila e i 100mila dollari per eliminare appena un ettaro, che pu\u00f2 essere ripiantato da un\u2019altra parte in una settimana. Per questo le curve di riduzione dei campi coltivati citate da chi canta vittoria (sia all\u2019epoca degli aerei, sia oggi con le estirpazioni manuali) tornano sempre verso l\u2019alto. Il conto \u00e8 semplice.\n\nQuando venne lanciato il Plan Colombia nel 1999, la Colombia aveva 160mila ettari coltivati; oggi, come si diceva, sono sopra i 200mila. Sono cambiate anche le tecniche, per cui con meno foglie si produce pi\u00f9 pasta base. Come risultato, nonostante gli attacchi all\u2019offerta, i prezzi finali della cocaina sono stabili da anni sulle piazze internazionali, e sono enormemente pi\u00f9 bassi di quando tutta la guerra inizi\u00f2, nel secolo scorso, e la polvere bianca era un lusso per pochi.\n\nIvan Marulanda, un senatore del Partido verde colombiano, ha presentato di recente un progetto di legge per regolare produzione e commercio delle foglie di coca, al fine di stroncare il narcotraffico. \u00abCon l\u2019aria che tira le possibilit\u00e0 che venga approvato sono praticamente zero \u2013 dice Catalina Gil \u2013 Ma ci\u00f2 non impedisce che si possa andare avanti in questa direzione. Per\u00f9 e Bolivia hanno da tempo zone di coltivazione legale e un mercato per uso medicinale. Sono esperienze che stanno funzionando\u00bb.\n\nUno studio comparativo tra i tre paesi produttori di coca ha dimostrato le differenze. In Colombia, dove tutto il mercato \u00e8 illegale, i narcos comprano ai contadini 25 libbre di foglie a 18 dollari, mentre nel commercio legalizzato a Lima ce ne vogliono 50 e a La Paz ben 85. Significa che l\u2019illegalit\u00e0 spinge la produzione e abbassa i prezzi, e non viceversa. E poi nella catena della coca-cocaina quel che resta ai coltivatori sono le briciole, meno del 10 per cento, mentre tutto il resto va al traffico.\n\nI fautori di una linea alternativa in Colombia si augurano che il cambio politico a Washington e alcune esperienze di liberalizzazione negli stessi Usa possano cambiare il vento, o almeno scoraggiare Duque sulle fumigazioni. Se nella politica interna sulle droghe gli Stati Uniti stanno rivedendo le loro certezze, perch\u00e9 non dovrebbe succedere anche con la loro politica estera? Al momento le indicazioni del dipartimento di Stato all\u2019ambasciata in Colombia sono a favore che si compia il processo di pace, quindi che si realizzino le promesse dei governi precedenti a favore dei campesinos e degli ex guerriglieri che hanno abbandonate le armi. Nessuno di questi progetti prevede il ritorno della guerra chimica."}