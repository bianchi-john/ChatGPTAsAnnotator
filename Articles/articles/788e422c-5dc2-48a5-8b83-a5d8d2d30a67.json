{"id": "788e422c-5dc2-48a5-8b83-a5d8d2d30a67", "meta_title": "Sentenza Ilva: 22 e 20 anni a Fabio e Nicola Riva. 3 anni e mezzo a ex governatore Vendola", "url": "https://www.ilsole24ore.com/art/ex-ilva-taranto-arrivano-maxi-condanne-inquinamento-ambientale-AEGDE7M", "text": "La Corte d\u2019Assise di Taranto ha condannato a 22 e 20 anni di reclusione Fabio e Nicola Riva, ex proprietari e amministratori dell\u2019Ilva, tra i 47 imputati (44 persone e tre societa\u2019) nel processo chiamato Ambiente Svenduto sull\u2019inquinamento ambientale prodotto dallo stabilimento siderurgico. Rispondono di concorso in associazione per delinquere finalizzata al disastro ambientale, all\u2019avvelenamento di sostanze alimentari, alla omissione dolosa di cautele sui luoghi di lavoro. La pubblica accusa aveva chiesto 28 anni per Fabio Riva e 25 anni per Nicola Riva.\n\nTre anni e mezzo di reclusione sono stati inflitti invece all\u2019ex presidente della Regione Puglia Nichi Vendola. I pm avevano chiesto la condanna a 5 anni. Vendola e\u2019 accusato di concussione aggravata in concorso, in quanto, secondo la tesi degli inquirenti, avrebbe esercitato pressioni sull\u2019allora direttore generale di Arpa Puglia, Giorgio Assennato, per far \u201cammorbidire\u201d la posizione della stessa Agenzia nei confronti delle emissioni nocive prodotte dall\u2019Ilva.\n\nLa Corte d\u2019Assise di Taranto ha poi condannato a 3 anni di reclusione l\u2019ex presidente della Provincia Gianni Florido, che risponde di una tentata concussione e di una concussione consumata, reati che avrebbe commesso in concorso con l\u2019ex assessore provinciale all\u2019ambiente Michele Conserva (condannato a 3 anni) e l\u2019ex responsabile delle relazioni istituzionali dell\u2019Ilva Girolamo Archina\u2019 (condannato a 21 anni e mezzo). I pm avevano chiesto 4 anni per Florido e Conserva, 28 anni per Archina\u2019."}