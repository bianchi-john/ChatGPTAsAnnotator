{"id": "2517c14e-2d23-481c-aa05-5504cad1955c", "meta_dataset": "", "meta_language": "Italian", "meta_label": "Group 2", "meta_title": "James Senese torna con un nuovo disco: \u00abJames is back\u00bb", "url": "https://www.radioempire.it/index.php/2021/05/31/esce-il-4-giugno-james-is-back-il-nuovo-album-di-james-senese/", "text": "\u00abPer realizzare questo lavoro discografico ho guardato un p\u00f2 dappertutto, per trovare una voce comune che potesse entrare nel cuore della gente\u00bb. Con queste parole, James Senese commenta il suo nuovo disco (il ventunesimo) dal titolo \u201cJames is back\u201d (Etichetta Ala Bianca \u2013 Distribuzione Warner Music Italia), in uscita il prossimo 4 giugno. Il sassofonista partenopeo, classe 1945, \u00e8 da oltre cinquant\u2019anni sulla scena e dall\u2019alto dei suoi 76 anni \u00e8 ancora un punto di riferimento per le nuove generazioni musicali che vogliono urgenza espressiva e zero compromessi.\n\n\u00ab\u00c8 un disco molto sofferto ma pieno d\u2019amore. \u2013 continua il musicista - Ed \u00e8 proprio l\u2019Amore quello che io cerco in ogni momento della mia vita e della mia arte. Il lavoro che ho fatto \u00e8 stato di cercare un unico suono: quello della verit\u00e0, il mio essere nero e bianco\u2026 per potermi ritrovare, e rintracciare la mia identit\u00e0. Le canzoni di questo album mi danno una carica emozionale notevole, per me rappresentano il presente ma anche il futuro. Sembrano canzoni ma vanno oltre; sono lo specchio della mia vita. In questi brani si sente il soffio del mio cuore\u00bb.\n\nIn mezzo secolo di carriera Senese ha attraversato generi, epoche, mode, senza lasciarsi mai corrompere in nome del mercato. I suoi numi tutelari sono Miles Davis e John Coltrane. Passando per i seminali Showmen con Mario Musella, i Napoli Centrale (tuttora la formazione che lo identifica), le collaborazioni con l\u2019indimenticabile amico Pino Daniele ma anche il sodalizio artistico e fraterno che lo ha legato a Franco Del Prete, James Senese ha suonato e cantato i vinti, quelli che non hanno mai avuto voce."}