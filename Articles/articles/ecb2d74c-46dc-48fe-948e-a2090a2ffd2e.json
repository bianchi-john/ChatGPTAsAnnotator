{"id": "ecb2d74c-46dc-48fe-948e-a2090a2ffd2e", "meta_title": "Caos M5S, Conte: \u201cSe i parlamentari chiedono lo statuto glielo illustro\u201d. E Crimi sfida Grillo: voto per il direttivo su Sky Vote", "url": "https://www.lastampa.it/politica/2021/07/01/news/caos-m5s-conte-se-i-parlamentari-chiedono-lo-statuto-glielo-illustro-1.40451126", "text": "\u00abSe ho un invito volentieri. Ci mancherebbe, sono sempre a disposizione dei parlamentari\u00bb. Cos\u00ec uscendo dalla sua abitazione Giuseppe Conte risponde a chi gli chiede se presenter\u00e0 lo statuto M5s ai parlamentari.\n\nIntanto non c\u2019\u00e8 ancora aria di preparativi per un voto su Rousseu che porti alla scelta di quel Comitato direttivo di M5s che manderebbe in soffitta la figura del capo politico. E cos\u00ec a 24 ore dall'aut aut di Beppe Grillo a Vito Crimi non si sono registrate intenzioni di seguire le indicazioni del Garante.\n\nAnzi, nel pomeriggio Vito Crimi ha risposto all'ultimatum lanciato da Beppe Grillo che ha chiesto di poter procedere alla votazione del direttorio a 5, l'ultimo atto di detronizzazione del candidato Conte alla leadership del Movimento. A sorpresa il reggente ha per\u00f2 annunciato a Grillo che la votazione potr\u00e0 avvenire ma non su Rousseau, come chiesto dal garante, ma su Sky Vote, la piattaforma di voto che aveva scelto Giuseppe Conte dopo la migrazione dei dati degli iscritti dal sito dell'associazione di Davide Casaleggio. La decisione arriva dopo che un gruppo di eletti 5 Stelle \"ortodossi\", tra cui figura la consigliera regionale laziale Francesca De Vito, il consigliere napoletano ed ex candidato sindaco Matteo Brambilla e la ex probivira Raffaella Andreola, aveva diffidato il Comitato di garanzia, il suo presidente e i suoi membri, \"a porre in essere quanto necessario per procedere\" alla votazione su Rousseau. Riservandosi anche di \"adire le competenti sedi giudiziarie, anche in via risarcitoria, per lesione dei diritti associativi e politici dei sottoscritti, in caso di inottemperanza\". Un nuovo pasticcio che lascia intuire una guerra a suon di carte bollate che potrebbe protrarre ulteriormente lo stallo ormai infinito.\n\nConte stamattina ha avuto un colloquio di circa un'ora con Luigi Di Maio che, a sua volta, ha anche avuto modo di parlare con il presidente della Camera, Roberto Fico, ma praticamente nulla \u00e8 filtrato dalla galassia pentastellata oltre alle parole di Conte all\u2019uscita di casa sua. L'orizzonte pi\u00f9 probabile \u00e8 dunque quello di altre 24-48 ore di tempo per arrivare a soluzione. Lo spettro di una scissione aleggia ancora. \u00abNoi abbiamo spinto tutti per un accordo tra Grillo e Conte, e ieri in assemblea si \u00e8 ribadito che si vuole perseguire ancora questa volont\u00e0\u00bb \u00e8 l'appello rinnovato dal deputato M5s Luigi Gallo: \u00abAbbiamo chiesto di incontrarli insieme con tutti i gruppi parlamentari, ma anche di poter visionare lo Statuto e la Carta di valori per discuterne insieme - aggiunge - in questo momento noi non conosciamo ancora i motivi del conflitto reale ed \u00e8 chiaro a tutti che possiamo affrontare seriamente il discorso solo leggendo lo statuto. Non \u00e8 ipotizzabile leggere lo statuto il giorno stesso in cui si porta in votazione senza poter indicare alcuna modifica. Usciamo dallo scontro ed entriamo nella dinamica del confronto per poter rinnovare il Movimento 5 stelle per il bene del Paese. Io credo che Grillo e Conte siano tutti e due indispensabili ed e' per questo che va chiesto a entrambi senso di responsabilit\u00e0 verso la comunit\u00e0 del Movimento 5 stelle e verso il Paese\u00bb ha concluso. Dando voce alle perplessit\u00e0 sullo statuto dei pentastellati che l\u2019ex premier ha messo a tacere con l\u2019apertura ad una presentazione della bozza."}