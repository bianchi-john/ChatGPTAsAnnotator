{"id": "b79a2e88-0e7d-4f9c-9309-4b5c2a0e837d", "meta_dataset": "", "meta_language": "Italian", "meta_label": "Group 2", "meta_title": "Giornata della terra? La spariamo grossa? Il cibo secondo il WWF", "url": "https://agrifoglio.ilfoglio.it/editoriali/giornata-della-terra-la-spariamo-grossa-il-cibo-secondo-il-wwf/", "text": "Il Pianeta non pu\u00f2 reggere l\u2019attuale sistema di produzione e consumo di cibo che da solo causa l\u201980% di estinzione di specie e habitat a livello globale, dice il report del WWF. Oh, l\u201980% \u00e8 un dato enorme e pauroso, quindi ce lo ricordiamo, eccome. Anche i mass media ci vanno a nozze, lo vedete gi\u00e0 il servizio, no? Campi irrorati da pesticidi, cibo spazzatura che inonda le tavole, cambiamento climatico, coste allagate, l\u2019uomo colpevole di arroganza e superbia. Metti anche un bias (una fallacia) che funziona molto in questi casi: bias della disponibilit\u00e0. Riteniamo vere le cose che pi\u00f9 facilmente ricordiamo. Se vediamo cento e passa servizi come quello di cui sopra, che ci turbano e ci impauriscono, e poi subito dopo ci chiedono \u201cma secondo voi il cibo causa a livello globale un impatto sulle specie del 10% o del 80%?\u201d noi ci ricordiamo di quelle immagini, il nostro cervello ce le rende disponibili, quindi senza consultare nessuna statistica diciamo: 80%. Naturalmente sbagliamo, ma a chi importa? In questo caso specifico l\u2019associazione ambientalista ha raggiunto il suo scopo, l\u2019ufficio stampa \u00e8 contento, la copertura stampa \u00e8 stata assicurata: l\u201980% dunque \u00e8 la nuova cifra di riferimento, il nuovo mantra, e a che serve sapere che tali impatti a livello globale, ad esempio secondo l\u2019Onu, rappresentano il 24% del totale? Tra l\u2019altro in Europa gli impatti del sistema alimentare sono molto pi\u00f9 contenuti, siamo al 10,3% secondo quanto riportato nel documento ufficiale della Commissione sul progetto Farm to Fork, e in Italia scendiamo al 7,6 per cento. Ma serve saperlo? Vince chi punta sul numero pi\u00f9 alto.\n\nComunque, a prescindere dai dati corretti (che sono quelli riportai sopra, dell\u2019ONU), quello che si evidenzia su larga scala \u00e8 che nelle questioni agricole l\u2019uomo appare sempre come il problema principale, tanto che qualcuno comincia a sperare che la nostra specie pian piano si estingua. Non in modo cruento, per carit\u00e0, ma magari smettendo di far figli, cos\u00ec che il pianeta lasciato libero possa ritrovare la forza perduta.\n\nSe siamo un problema cos\u00ec serio (e lo siamo certamente se la produzione di cibo impatta sull\u2019estinzione delle specie per l\u201980 per cento), allora non c\u2019\u00e8 soluzione che tenga, a parte la nostra dipartita. Comunque, pure i vulcani sono un problema, con la spiacevole tendenza che hanno a immettere Co2 in abbondanza, e anche l\u2019ossigeno lo \u00e8 stato in passato (un bel problema) perch\u00e9 ha distrutto pi\u00f9 del 90% delle specie anerobiche (che voi dite: vabb\u00e8, tanto erano microbi, s\u00ec d\u2019accordo ma che ne sappiano se a lungo andare non avrebbero prodotto un uomo anerobico migliore di quello aerobico?). Insomma, il problema della vita \u00e8 la vita stessa. Tutti noi vogliamo vivere e vivere bene, e dunque, siccome siamo 8 miliardi, le singole ambizioni di vita formano un grosso peso sul pianeta. Sembra quasi un paradosso: non volevamo un mondo migliore? Dove i bambini non morissero di malattie legate alla scarsit\u00e0 di cibo? Dove poche pratiche igieniche, antibiotici e vaccini, hanno allungato l\u2019aspettativa di vita? Questo mondo ora c\u2019\u00e8 e dunque ecco qua: impattiamo. Se fossimo un miliardo di persone, impatteremmo di meno, quindi si potrebbe anche smetterla con l\u2019innovazione medica e con l\u2019abbondanza di cibo, piano piano torneremmo ai numeri dell\u2019800.\n\nChe vogliamo fare? Promuoviamo la vita o la morte? Nel primo caso (che auspico) cerchiamo di ragionare a partire dai numeri giusti. Sono la base per trovare le soluzioni (reali, controllabili, e che possono essere condivisi). A proposito di numeri e soluzioni. L\u2019agricoltura da decenni \u00e8 riuscita ad ottenere more from less. E tanto ancora si potr\u00e0 ottenere, basta non spararla grossa. Dai, n\u00e9 col pessimismo cupo n\u00e9 con l\u2019ottimismo a oltranza. Dobbiamo essere possibilisti: togliamo le emozioni in eccesso e ragioniamo caso per caso."}