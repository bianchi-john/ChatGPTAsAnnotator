{"id": "0645f405-43c2-4333-ae0f-62bf766ac006", "meta_title": "Sorso, Falloni confessa: \u00abMi ha preso in giro e l\u2019ho ammazzata\u00bb", "url": "https://www.lanuovasardegna.it/regione/2021/05/13/news/falloni-confessa-mi-ha-preso-in-giro-e-l-ho-ammazzata-1.40269405", "text": "SASSARI. \u00abIo le volevo bene, lei invece mi ha preso in giro\u00bb. Tra le lacrime, il 36enne di Sorso Gabriel Falloni confessa al procuratore Paolo Fortuna e ai due pm Luca Ceccanti e Manlio D\u2019Ambrosi di esser stato lui, lo scorso 17 aprile, a uccidere Elena Raluca Serban, la donna di 32 anni accoltellata in una casa di Aosta. Falloni era stato arrestato dopo una fuga durata qualche giorno. Ma, nonostante a suo carico ci fossero diverse prove, fino a ieri non aveva confessato l\u2019omicidio.\u00abIn realt\u00e0 \u2013 ha spiegato il suo avvocato Marco Palmieri \u2013 da giorni nei colloqui via web aveva manifestato chiaramente l\u2019intenzione di liberarsi di quel peso. Voleva raccontare tutto e lo ha fatto\u00bb.In un interrogatorio durato quasi due ore Falloni ha fatto un resoconto preciso di quella giornata fornendo anche i dettagli di un rapporto nel quale lui \u2013 cos\u00ec avrebbe rivelato \u2013 credeva, \u00abtanto che i due si frequentavano da circa un anno\u00bb, ha confermato il legale.Ai magistrati il 36enne ha raccontato di aver reagito \u00aba uno sfott\u00f2 a sfondo sessuale\u00bb che la Serban gli avrebbe rivolto. Sarebbe stata quella frase a innescare il raptus omicida. Prima la discussione accesa poi lei che \u00aba un certo punto ha preso in mano un coltello da cucina, lo aveva gi\u00e0 fatto un\u2019altra volta \u2013 ha detto Falloni \u2013 litigando siamo arrivati fino al bagno e a quel punto, mentre tentava di ferirmi urlandomi di andare via e che avrebbe chiamato la polizia e i carabinieri, l\u2019ho fatta cadere per terra e l\u2019ho colpita\u00bb.Lasciandosi andare \u00aba un pianto disperato\u00bb Gabriel Falloni avrebbe anche detto di non riuscire a togliersi dalla testa l\u2019immagine del suo volto mentre moriva e di aver urlato pi\u00f9 volte il suo nome: \u00abElena, Elena\u00bb.Sofferenza che non gli ha per\u00f2 impedito di impossessarsi dei soldi trovati in quell\u2019alloggio, di prendere quattro telefonini e infine di darsi alla fuga verso Genova.Il 36enne ha anche raccontato di aver gettato in un cassonetto vicino alla sua casa di Nus l\u2019arma del delitto (il coltello) e nel fiume Dora i quattro telefoni cellulari. Si era portato via anche gli indumenti della vittima, le lenzuola e le federe. Aveva riposto tutto nel borsone con cui era stato ripreso dalle telecamere mentre usciva dal condominio, 37 minuti esatti dopo essere entrato.In quella stessa casa Falloni ha riferito di aver trovato una busta con oltre seimila euro. Soldi che gli sarebbero serviti per gli spostamenti verso la Liguria nei giorni tra l\u2019omicidio e l\u2019arresto. Ma anche per pagare una mensilit\u00e0 di affitto per l\u2019abitazione di Nus dove viveva. Ha poi comprato due cellulari che ha spedito \u2013 insieme a un po\u2019 di contanti \u2013 alle sorelle che vivono a Sorso come regalo per i nipoti. E ha fatto anche un\u2019altra cosa decisamente fuori da ogni logica: ha lasciato un\u2019offerta di 500 euro in una chiesa di Genova. Qui infatti era arrivato con l\u2019idea di raggiungere la Sardegna, ma poi era rientrato in Valle d\u2019Aosta, dove la polizia lo aveva arrestato."}