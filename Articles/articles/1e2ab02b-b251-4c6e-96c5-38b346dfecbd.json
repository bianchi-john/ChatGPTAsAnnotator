{"id": "1e2ab02b-b251-4c6e-96c5-38b346dfecbd", "meta_title": "Commissione d'indagine su Serinper, il presidente del consiglio comunale \u00e8 d'accordo", "url": "https://iltirreno.gelocal.it/massa/cronaca/2021/07/05/news/commissione-d-indagine-su-serinper-benedetti-e-d-accordo-1.40465868", "text": "Il presidente del consiglio apre alle opposizioni: \u00abPossibile che il nostro settore sociale\nnon si sia accorto e non abbia denunciato?\u00bb\n\nMASSA.S\u00ec alla commissione d\u2019inchiesta sul caso Serinper. La richiesta avanzata dalle opposizioni in consiglio comunale a Massa trova un inatteso alleato (o forse no, viste le novit\u00e0 degli ultimi mesi sul fronte degli equilibri politici in maggioranza). Ad aprire alla possibilit\u00e0 della costituzione di un organismo interno che faccia piena luce sullo scandalo, senza entrare nel merito dei risvolti giudiziari della vicenda, \u00e8 il presidente del consiglio comunale Stefano Benedetti. \u00abLeggo che la minoranza consiliare ha presentato una richiesta di commissione di indagine sulla vicenda Serinper \u2013 scrive l\u2019esponente di Forza Italia \u2013, richiesta che mi trover\u00e0 assolutamente d\u2019accordo, se formulata nel rispetto del regolamento del funzionamento del consiglio comunale\u00bb.\n\nBenedetti spiega quali sarebbero, a suo avviso, le buone ragioni per dare il via a una commissione del genere. E lo fa nella veste di esponente del consiglio comunale ma anche da imputato in attesa della decisione del giudice sulla richiesta di rinvio a giudizio nel procedimento aperto sul caso Serinper, vicenda nella quale Benedetti \u00e8 entrato con l\u2019accusa di traffico illecito di influenze. A lui viene attribuita \u2013 e sar\u00e0 da dimostrare eventualmente in giudizio \u2013 la responsabilit\u00e0 di aver usufruito della propria posizione per favorire assunzioni di persone a lui vicine nella cooperativa. Filone d\u2019indagine, questo, parallelo e collegato a quello sulle modalit\u00e0 con le quali la coop gestiva gli ospiti delle strutture sul territorio.\n\n\u00abTrovo a questo punto giusto e legittimo utilizzare uno strumento previsto dalla normativa e che permette ai consiglieri comunali di costituire una commissione che dovr\u00e0 operare in modo trasparente, evitando ingerenze con le indagine portate avanti dalla Procura della Repubblica \u2013 prosegue Benedetti \u2013. Dopo il coinvolgimento di dipendenti del Comune e anche del sottoscritto e preso atto della costituzione di parte civile presentata con largo anticipo rispetto ai tempi consentiti e quindi della volont\u00e0 da parte del sindaco di Massa di voler chiarire la vicenda a livello amministrativo e penale, ritengo che sia necessario attivare la commissione. Perch\u00e9? Sicuramente per verificare il lavoro svolto dai dipendenti comunali e quindi non solo quello burocratico e operativo, ma anche quello di controllo del rispetto delle convenzioni stipulate e del buon andamento delle strutture che hanno operato con il Comune\u00bb.\n\n\u00abIn sintesi \u2013 aggiunge ancora il presidente del consiglio comunale massese \u2013 la questione pu\u00f2 essere ridotta alle presunte o meno responsabilit\u00e0 di chi aveva il dovere e l\u2019obbligo di vigilare. Le indagini della Procura, soprattutto sulla ipotetica mala gestione delle strutture Serinper, si sono concentrate nel nostro comune ed \u00e8 qui che la Procura ha svolto le indagini con accuse molto pesanti di maltrattamenti e altro. Personalmente sono garante fino al terzo grado e non mi permetter\u00f2 di esprimere accuse neanche contro me stesso fino alla condanna definitiva, ma ci\u00f2 rientra nel livello penale, ma questo non ci deve impedire di accertare le attivit\u00e0 svolte dal nostro settore sociale e con esso dai nostri funzionari e dirigenti\u00bb.\n\nPoi Benedetti va oltre, nelle sue considerazioni, ipotizzando lo scenario che, a suo avviso, non solo legittimerebbe ma renderebbe indispensabile fare piena chiarezza in sede amministrativa sull\u2019accaduto. \u00abNel merito, mi viene spontanea una domanda \u2013 afferma \u2013 se per ipotesi, le accuse mosse dalla procura della Repubblica dovessero risultare veritiere, \u00e8 possibile che il nostro settore sociale non si sia mai accorto di nulla e nulla abbia mai denunciato? A questo punto i casi sono due: o risulter\u00e0 tutto falso e inventato, oppure saranno individuati dei colpevoli. Nel secondo caso, se dovessero essere individuati dei colpevoli all\u2019interno della Serinper, siamo sicuri che nel settore sociale del comune di Massa, oltre alla assistente sociale inquisita, nessuno abbia mai saputo nulla e perch\u00e9 non sarebbe intervenuto in quel caso? Mi risulta che la Serinper, che per me fino a prova contraria lavorava bene, abbia quintuplicato il fatturato in pochi anni e che il Comune di Massa sia stato uno dei maggiori fornitori e questo \u00e8 gi\u00e0 un buon motivo per costituire una commissione ad hoc e verificare tutto l\u2019iter e tutti i passaggi degli ultimi anni, poi, ovviamente, dovremo approfondire il canale dei controlli e quindi leggere tutti i verbali e sentire come testimoni tutti gli addetti al settore\u00bb.\n\nIl presidente del consiglio comunale pensa a \u00abun\u2019indagine amministrativa supportata da tutti i gruppi consiliari, perch\u00e9 questa \u00e8 materia di tutti e non solo della minoranza o della maggioranza e quando di mezzo ci sono gli interessi della comunit\u00e0 e a maggior ragione quelli dei minori, tutti coloro che sono all\u2019interno delle istituzioni devono in qualche modo attivarsi per individuare delle soluzioni. Gi\u00e0 in passato furono costituite delle Commissioni di Indagine e per tutte ricordo quelle richieste dal sottoscritto sulla Massa Servizi Spa e sullo scandalo dei cimiteri. In quell\u2019ambito furono votate all\u2019unanimit\u00e0 dei presenti e lavorarono intensamente per addivenire a delle conclusioni importanti di tipo amministrativo e non penale\u00bb.\n\nBenedetti richiama alla memoria, forse non a caso, la vicenda della Massa Servizi Spa, nella quale fu coinvolta un\u2019altra delle figure che oggi \u2013 in maniera diversa e senza addebiti di alcun tipo sul piano giudiziario \u2013 appare nelle carte della procura per la vicenda Serinper: l\u2019ex dirigente del settore sociale Massimo Tognocchi (oggi in pesnione e non indagato). Benedetti ricorda di aver inviato la documentazione su Massa Servizi alla Corte dei Conti Regionale che \u00abdiede seguito ad una indagine amministrativa che port\u00f2 alla condanna di Massimo Tognocchi, attuale sub Commissario della Casa di Riposo Ascoli, con Sentenza della terza sezione centrale di Appello numero 449 del 29 novembre 2018, quindi con sentenza ormai passata in giudicato, a risarcire il Comune di Massa per un danno erariale pari a euro 139.157,96, oltre agli interessi legali e alla rivalutazione monetaria\u00bb. Benedetti ricorda gli elementi della vicenda aggiunge: \u00abtutto ci\u00f2 era emerso anche attraverso gli accertamenti della commissione d\u2019indagine. Questo fatto chiarisce bene l\u2019importanza di una indagine amministrativa fatta dai gruppi consiliari\u00bb.\n\n\u00abPer questi motivi \u2013 conclude Benedetti \u2013 dopo aver letto la richiesta e appurato che non vi siano delle ingerenze con la parte penale che riguarda la procura della Repubblica, il sottoscritto voter\u00e0 a favore\u00bb.\n\nCome dire. Il dado \u00e8 tratto e la partita si giocher\u00e0 ora sul piano della politica e degli equilibri in \u201ccasa\u201d Francesco Persiani verso il quale il partito di Benedetti aveva gi\u00e0 lanciato segnali inequivocabili della necessit\u00e0 di un cambio di rotta. Che ci si avvicini a una stagione di cambiamenti \u00e8 facilmente prevedibile. Ma la direzione, del cambiamento, per ora non \u00e8 affatto scontata. \u2014"}