{"id": "226a1723-f0e4-432a-849e-413138d469e1", "meta_title": "Ci \u00e8 voluto tanto a riconoscere che il coronavirus si trasmette per via aerea", "url": "https://www.ilpost.it/2021/05/21/mascherine-coronavirus-per-via-aerea-aerosol-droplet/", "text": "Oltre a essere diventata un\u2019abitudine, oggi indossare una mascherina ci appare il sistema pi\u00f9 ovvio per prevenire le infezioni da coronavirus. Eppure, nei primi mesi del 2020 tutte le principali istituzioni sanitarie ne consigliavano l\u2019impiego solo in particolari circostanze, sottolineando molto di pi\u00f9 l\u2019importanza di lavarsi bene le mani e di sanificare le superfici. Alcune, come l\u2019Organizzazione mondiale della sanit\u00e0 (OMS), avrebbero continuato a farlo per quasi un anno, nonostante numerosi ricercatori avessero iniziato a segnalare gi\u00e0 nella primavera del 2020 che il coronavirus si trasmette per lo pi\u00f9 direttamente per via aerea.\n\nDopo alcune lievi modifiche apportate lo scorso anno e comunicazioni talvolta discordanti, l\u2019OMS ha rivisto le proprie linee guida sulle precauzioni per evitare il contagio solo a fine aprile. Come hanno segnalato diversi osservatori, lo ha fatto in ritardo rispetto a ci\u00f2 che dicevano ormai da mesi molte ricerche scientifiche, e forse anche per questo senza promuovere pi\u00f9 di tanto le nuove indicazioni.\n\nAll\u2019inizio della pandemia le informazioni sul coronavirus e le sue modalit\u00e0 di trasmissione erano certamente scarse e, mentre le ricerche procedevano, per molti paesi e per le loro istituzioni la priorit\u00e0 era affrontare emergenze sanitarie senza precedenti negli ultimi decenni. Le valutazioni odierne sulle scelte fatte all\u2019epoca possono apparire col \u201csenno di poi\u201d, ma la storia di come andarono le cose mostra che si sarebbe potuto fare meglio e soprattutto racconta qualcosa su come sia difficile rivedere le proprie convinzioni, riconoscere di avere sbagliato e andare oltre, specialmente all\u2019interno di grandi organizzazioni dove sono in molti a decidere.\n\nDroplet e aerosol\n\nQuando emersero le prime notizie sul SARS-CoV-2 e la sua diffusione a Wuhan, in Cina, l\u2019OMS e diverse altre autorit\u00e0 sanitarie pensarono che il coronavirus si diffondesse tramite i droplet, gocce di saliva contenenti le particelle virali emesse da chi \u00e8 infetto. Era una conclusione che all\u2019epoca appariva sensata perch\u00e9 basata su come funzionano i contagi di altre malattie.\n\nTrattandosi di gocce relativamente grandi, i droplet tendono a rimanere per pochi istanti in aria e cadono poi sulle superfici. Partendo da questo assunto, fu consigliato di lavarsi bene le mani e di sanificare le superfici, in modo da ridurre il rischio di entrare in contatto con le particelle virali contenute nelle gocce di saliva e contagiarsi, per esempio toccandosi naso, occhi e bocca con le mani sporche.\n\nSe le gocce di saliva emesse dagli infetti erano tali da cadere subito a terra e sugli oggetti, l\u2019impiego delle mascherine poteva essere limitato ad ambiti molto particolari. Le istituzioni sanitarie iniziarono quindi a consigliarne l\u2019uso solo alle persone malate, in modo che i loro droplet rimanessero confinati nelle mascherine, e al personale sanitario nei reparti ospedalieri che trattavano casi di COVID-19. All\u2019inizio della pandemia c\u2019era inoltre una disponibilit\u00e0 molto limitata di mascherine e per questo c\u2019erano frequenti appelli a non utilizzarle se non strettamente necessario, in modo da lasciarle a chi lavorava negli ospedali.\n\nLe linee guida dell\u2019OMS riflettevano queste valutazioni e, trattandosi di uno dei principali punti di riferimento per i governi in materia sanitaria, molti paesi adottarono le medesime indicazioni. Per settimane, il ministero della Salute in Italia continu\u00f2 a sconsigliare l\u2019uso delle mascherine alle persone sane, con numerose comunicazioni nelle quali evidenziava soprattutto l\u2019importanza della sanificazione di mani e oggetti. Era anche indicata l\u2019importanza del distanziamento fisico, ma secondo il criterio per cui oltre una certa distanza si sarebbe stati al sicuro anche senza mascherina, perch\u00e9 cadendo subito a terra i droplet di un infetto difficilmente avrebbero potuto raggiungere un\u2019altra persona, se a pi\u00f9 di un metro di distanza.\n\nLa valutazione sulla caduta a corto raggio dei droplet avrebbe condizionato a lungo il confronto sulle modalit\u00e0 di diffusione del coronavirus, causando un acceso dibattito tra i ricercatori e una comunicazione non sempre chiara da parte delle istituzioni.\n\nDirettamente per via aerea\n\nNella primavera del 2020 iniziarono a essere pubblicati alcuni studi preliminari sulla capacit\u00e0 del coronavirus di trasmettersi per lo pi\u00f9 per via aerea e non tramite le superfici. I ricercatori avevano notato che le particelle virali erano presenti anche in gocce di saliva molto pi\u00f9 piccole dei droplet, in grado di rimanere a lungo in sospensione nell\u2019aria (aerosol) e che causavano nuovi contagi dopo un certo tempo di esposizione. Il rischio di essere contagiati in ambienti chiusi e poco ventilati sembrava essere molto pi\u00f9 alto, specialmente se non si indossavano le mascherine per limitare l\u2019inalazione degli aerosol.\n\nNonostante ci fossero evidenze scientifiche via via pi\u00f9 convincenti, l\u2019OMS nell\u2019estate del 2020 aggiorn\u00f2 solo parzialmente le proprie linee guida, suggerendo l\u2019impiego delle mascherine nel caso in cui non fosse possibile praticare il distanziamento fisico. Un ulteriore aggiornamento a dicembre dello stesso anno \u2013 quando ormai c\u2019era un ampio consenso sugli aerosol nella comunit\u00e0 scientifica \u2013 segnal\u00f2 che l\u2019uso delle mascherine al chiuso non fosse necessario a patto di praticare il distanziamento fisico e di ventilare gli ambienti affollati.\n\nSecondo diversi osservatori, il riconoscimento dell\u2019importanza degli aerosol nella diffusione del coronavirus in tempi pi\u00f9 rapidi avrebbe consentito di spostare il confronto scientifico sulle misure da prendere per limitare i rischi, per esempio attraverso l\u2019adozione di filtri particolari nei sistemi di aerazione o consigliando modifiche all\u2019organizzazione degli spazi negli ambienti di lavoro. Per diverso tempo il confronto rimase invece fermo al passaggio prima, con un lungo dibattito su droplet e aerosol, frustrante soprattutto per i ricercatori che segnalavano la necessit\u00e0 di rivedere alcuni assunti maturati negli ultimi 150 anni.\n\nMiasmi e malattie\n\nPer lungo tempo si pens\u00f2 che malattie come il colera e la peste nera fossero causate dall\u2019aria \u201ccattiva\u201d, miasmi (gas) emanati dalla decomposizione degli organismi. Nell\u2019Ottocento, con la scoperta dei germi (gli agenti patogeni, cio\u00e8 portatori di malattie, come virus e batteri) le cose cambiarono e la teoria dei miasmi fu via via smontata. Anche se molti di questi germi non erano osservabili, perch\u00e9 non esistevano ancora microscopi potenti a sufficienza, alcuni medici scoprirono che ogni patogeno aveva un proprio modo di diffondersi tra la popolazione. Gli studi di John Snow a Londra sul colera di met\u00e0 Ottocento portarono alla nascita della moderna epidemiologia, anche se il suo lavoro fatic\u00f2 ad affermarsi tra i colleghi, ancora fermi alle teorie precedenti sulla diffusione delle malattie.\n\nA inizio Novecento, lo statunitense Charles V. Chapin fu tra i primi a occuparsi approfonditamente del modo in cui si trasmettono alcuni patogeni. Le sue ricerche lo portarono a ipotizzare che varie malattie respiratorie fossero trasmesse a stretta distanza con le gocce di saliva, mentre escluse che i contagi potessero avvenire inalando goccioline di saliva pi\u00f9 piccole emesse con la respirazione. Chapin non aveva molti strumenti per pensare altrimenti e probabilmente voleva distanziarsi il pi\u00f9 possibile da ipotesi che potevano essere equiparate alla superata teoria dei miasmi.\n\nGli studi di Chapin furono ampiamente ripresi e divennero uno dei punti di riferimento nell\u2019analisi della diffusione delle malattie. Solo in seguito sarebbe emerso che la trasmissione pu\u00f2 avvenire tramite droplet o per alcune malattie tramite aerosol, come nel caso del morbillo. Molti studi avrebbero poi indicato che le malattie respiratorie si diffondono pi\u00f9 facilmente se ci si trova a poca distanza da una persona infetta, condizione che sembrava confermare i droplet come causa principale dei contagi.\n\nMicron\n\nCome segnal\u00f2 in pi\u00f9 occasioni durante lo scorso anno Linsey Marr del Virginia Tech (Stati Uniti), le valutazioni su droplet e aerosol furono per molto tempo condizionate dai primi studi sulle dimensioni massime che devono avere le particelle per restare a lungo sospese nell\u2019aria. Il limite era stato posto a 5 micron (5 millesimi di millimetro), ma gli studi di Marr e altri suoi colleghi indicano che in numerose circostanze si possa arrivare fino a 100 micron. Una volta emesse, anche queste particelle pi\u00f9 grandi restano in sospensione nell\u2019aria e possono essere inalate, cosa che avviene in casi molto rari con i droplet.\n\nIl livello di concentrazione degli aerosol \u00e8 inoltre pi\u00f9 alto in prossimit\u00e0 dell\u2019individuo che li sta inconsapevolmente emettendo, e questo fa aumentare il rischio di contagio. Il consiglio iniziale di indossare la mascherina era pensato per evitare i droplet, ma evidentemente stava funzionando contro gli aerosol. Il fatto che desse risultati positivi ha per\u00f2 indotto per diverso tempo le autorit\u00e0 sanitarie a ritenere che si trattasse di una conferma sui rischi comportati dai droplet.\n\nLe autorit\u00e0 sanitarie ritenevano inoltre improbabile che la trasmissione del coronavirus avvenisse direttamente per via aerea, perch\u00e9 questo avrebbe dovuto comportare una circolazione molto pi\u00f9 alta del virus tra la popolazione. Gli studi avrebbero poi mostrato che la contagiosit\u00e0 varia sensibilmente a seconda delle circostanze e che i rischi sono estremamente bassi all\u2019esterno.\n\nFu in questo contesto che l\u2019OMS indic\u00f2 i droplet come la via pi\u00f9 rilevante di trasmissione del coronavirus isolato da poco a Wuhan.\n\nNuove prove\n\nMentre venivano diffuse le prime linee guida che indicavano come secondaria l\u2019importanza delle mascherine, alcuni episodi di contagio iniziavano a raccontare una storia diversa. Nel febbraio del 2020 furono registrati 567 casi di contagio tra i 2.666 passeggeri della nave da crociera Diamond Princess costretti a rimanere a bordo dopo che si era sviluppato un primo focolaio. I passeggeri vivevano isolati nelle loro cabine e ricevevano il cibo da personale con la mascherina, eppure si continuarono a rilevare contagi, rendendo meno probabile la spiegazione dei soli droplet. Fu anche grazie a queste valutazioni che in Giappone gi\u00e0 a febbraio le autorit\u00e0 sanitarie decisero di trattare la COVID-19 come una malattia che si trasmette prettamente per via aerea.\n\nTra marzo e aprile altri ricercatori si occuparono di casi in cui singoli individui avevano contagiato decine di persone, i cosiddetti \u201csuper diffusori\u201d. Dalle ricostruzioni sulle dinamiche del contagio appariva difficile ricondurre la causa al contatto con i droplet, vista la grande quantit\u00e0 di individui coinvolti e il fatto che i contagi fossero avvenuti al chiuso, come in sale di ristoranti o su mezzi pubblici.\n\nDecine di ricerche su specifici casi di contagio con super diffusori iniziarono ad accumularsi negli archivi online, unendosi ad altri studi che indicavano come in alcuni casi il coronavirus fosse trasmesso da persone asintomatiche. Il fatto che contagiassero gli altri anche senza avere i sintomi classici della COVID-19, come la tosse, implicava che non espellessero molti droplet e che quindi il coronavirus fosse trasmesso con i loro aerosol.\n\nAppello\n\nA luglio del 2020 centinaia di ricercatori sottoscrissero una lettera aperta, nella quale invitavano le istituzioni sanitarie a rivedere le loro linee guida, accettando il fatto che la malattia si trasmettesse per lo pi\u00f9 per via aerea tramite le particelle virali sospese nell\u2019aria, in particolare al chiuso. L\u2019appello era indirizzato soprattutto all\u2019OMS, che aggiorn\u00f2 le indicazioni segnalando di non poter escludere la \u00abtrasmissione tramite aerosol a breve distanza\u00bb in ambienti scarsamente ventilati, continuando comunque a ritenere che la principale via di contagio fossero i droplet e che fosse quindi importante sanificare gli oggetti e lavarsi bene le mani.\n\nRevisione\n\nIn un lungo articolo di commento sul New York Times, la sociologa Zeynep T\u00fcfek\u00e7i si \u00e8 chiesta come mai l\u2019OMS e altre istituzioni sanitarie abbiano impiegato cos\u00ec tanto tempo per comprendere l\u2019importanza delle mascherine, e pi\u00f9 in generale le modalit\u00e0 di diffusione del coronavirus. In molti casi le commissioni di esperti che inizialmente se ne occuparono avevano una formazione ospedaliera, ambienti dove l\u2019aria viene filtrata spesso in particolare nei reparti di malattie infettive: in condizioni di questo tipo \u00e8 soprattutto l\u2019igiene delle mani e delle superfici a ridurre i rischi di contagio, per la maggior parte dei patogeni.\n\nSecondo T\u00fcfek\u00e7i ci\u00f2 che ha contato di pi\u00f9 \u00e8 stato qualcosa di ricorrente nella storia della scienza: \u00abChiedere che siano prodotte prove pi\u00f9 convincenti per le teorie che mettono in discussione l\u2019esperienza condivisa\u00bb.\n\nLo scorso autunno l\u2019OMS commission\u00f2 per esempio una revisione delle prove su come si trasmette il coronavirus. Il gruppo di lavoro studi\u00f2 la trasmissione diretta per via aerea analizzando le ricerche basate sulla raccolta di campioni di aria dagli ambienti, concentrandosi soprattutto sul fatto se fossero state trovate o meno particelle virali. Identificarne a sufficienza in un campione d\u2019aria \u00e8 estremamente difficile, al punto da non essere mai stato fatto in maniera estensiva nemmeno per le malattie come il morbillo, sulle quali c\u2019\u00e8 un ampio consenso sulla sua diffusione per via aerea.\n\nParadossalmente, nemmeno la trasmissione tramite contatto con i droplet \u00e8 stata mai dimostrata direttamente. Per alcune malattie ci sono buono indizi sul fatto che sia questa la modalit\u00e0 con cui si diffondono, ma buona parte delle assunzioni sui droplet derivano ancora dai lavori di Chapin di circa un secolo fa.\n\nOpportunit\u00e0 e reticenze\n\nLa pandemia ha riportato al centro dell\u2019attenzione di numerosi ricercatori le modalit\u00e0 di trasmissione dei patogeni, offrendo inoltre una quantit\u00e0 enorme di dati da utilizzare per fare analisi e nuove ricerche. A oltre un anno di distanza sappiamo molte pi\u00f9 cose sul coronavirus e su come si diffonda tra la popolazione, e soprattutto sappiamo che le mascherine sono essenziali per ridurre i contagi, soprattutto nei contesti in cui si deve trascorrere del tempo con altre persone al chiuso.\n\nIl 30 aprile queste circostanze sono state riconosciute pi\u00f9 esplicitamente anche dall\u2019OMS con un atteso, e per molti tardivo, aggiornamento delle sue linee guida. Ora l\u2019organizzazione dice che il contagio pu\u00f2 essere veicolato dagli aerosol e soprattutto che: \u00abNegli ambienti scarsamente ventilati e/o affollati gli aerosol rimangono sospesi nell\u2019aria e viaggiano a oltre un metro di distanza\u00bb.\n\nCome hanno segnalato T\u00fcfek\u00e7i e altri osservatori, le modifiche sono state apportate senza particolari annunci o conferenze stampa, e qualcosa di analogo \u00e8 avvenuto quando le autorit\u00e0 sanitarie statunitensi e in altri paesi hanno rivisto le indicazioni. Queste reticenze sembrano derivare da una certa difficolt\u00e0 nell\u2019ammettere che per mesi fu consigliato di fare diversamente, e che pass\u00f2 probabilmente pi\u00f9 tempo del dovuto prima di riconoscere alcune sottovalutazioni.\n\nEppure il processo cui l\u2019intera comunit\u00e0 mondiale ha assistito nell\u2019ultimo anno \u00e8 tipico del funzionamento della scienza, dove raramente ci sono grandi momenti rivelatori e le scoperte avvengono per gradi, sulla scorta di tutto ci\u00f2 che era stato scoperto prima. Per quanto poco finanziata e burocratizzata, l\u2019OMS continua a essere l\u2019unico grande punto di riferimento in ambito sanitario, soprattutto per i paesi pi\u00f9 poveri che non si possono permettere grandi e costosi centri di ricerca. Al di l\u00e0 dei ritardi, una comunicazione pi\u00f9 chiara sulle ultime determinazioni legate alle mascherine potrebbe salvare migliaia di vite, specialmente nelle aree pi\u00f9 disagiate del mondo dove i vaccini scarseggiano o non arriveranno ancora a lungo."}