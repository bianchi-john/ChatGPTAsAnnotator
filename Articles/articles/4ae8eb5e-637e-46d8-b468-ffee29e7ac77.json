{"id": "4ae8eb5e-637e-46d8-b468-ffee29e7ac77", "meta_title": "Viareggio, \"Bandiera italiana, non arcobaleno\". E aggrediscono manifestanti gay", "url": "https://www.lanazione.it/cronaca/viareggio-bandiera-italiana-non-arcobaleno-e-aggrediscono-manifestanti-gay-1.6531280", "text": "Due giovani sono stati aggrediti dopo la conclusione del Gay Pride sul Lungomare. Violenze e insulti sono scoppiati poco prima delle 20 al terminal bus di piazza D\u2019Azeglio, dove 5-6 giovani e 4 ragazze hanno lanciato epiteti ingiuriosi e sono passati alle mani: una vittima ha ricevuto un pugno in faccia, l\u2019altra che \u00e8 minorenne se l\u2019\u00e8 cavata con uno schiaffo. La vicenda \u00e8 stata resa nota dal segretario di Rifondazione comunista Nicol\u00f2 Martinelli, al quale ieri s\u2019\u00e8 rivolto il 17enne preso a schiaffi: \"Ha raccontato che sono stati insultati perch\u00e9 l\u2019altro giovane aveva il viso truccato. Hanno gridato che da italiani dovevano sbandierare il Tricolore, non il vessillo arcobaleno. Poi uno ha tirato un pugno al ragazzo truccato. Il minorenne ha preso il cellulare per chiamare aiuto, ma glielo hanno preso per controllare che non avesse scattato foto. Poi glielo hanno restituito e sono scappati prima che arrivasse la polizia\". All\u2019aggressione hanno assistito altre ragazze che hanno visto apparire anche un coltello, mentre tra le persone che aspettavano il bus \u00e8 intervenuta solo una mamma preoccupata per la sua bambina."}