{"id": "de51e193-22de-4764-b9e7-83d699957b13", "meta_title": "Ddl Zan, dirigente Pd insulta Scalfarotto con un messaggio omofobo", "url": "https://www.lastampa.it/cronaca/2021/07/07/news/ddl-zan-dirigente-pd-insulta-scafarotto-con-un-messaggio-omofobo-1.40473207", "text": "\u00abMi chiedo cosa ne pensi @EnricoLetta delle parole vergognose di Rosamaria Sorge, iscritta, dirigente PD e ex candidata a Civitavecchia per il partito. Non stiamo forse esagerando?\u00bb. Il tweet pieno di indignazione arriva stamattina Teresa Bellanova nelle ore pi\u00f9 calde per il ddl Zan in stallo. E si riferisce a quanto ha scritto ieri sui social un'esponente del Partito democratico nel Lazio che si \u00e8 cos\u00ec rivolta al sottosegretario al ministero dell\u2019Interno Ivan Scalfarotto, di Italia Viva come l'ex ministra all'agricoltura: \u00abCon Scalfarotto voglio essere politicamente scorretta: \"a fr**** di m***\"\u00bb. Con tanto di screenshot allegato. \n\nI commenti\nFra i commenti al messaggio di Bellanova alcuni rimandano al mittente l'accusa. La Manina ribatte: \u00abA Ter\u00e8, prima di scandagliare gli anfratti pi\u00f9 remoti delle amministrazioni comunali del Pd fatti un giretto tra i dirigenti del vostro partito, ch\u00e9 rischi solo di fare figuracce\u00bb. E allega un altro tweet di ieri 6 luglio del candidato di Iv per il consiglio regionale della Campania Geremia Gaudino \u00abcattolico riformista meridionale\u00bb in risposta a Stefano Albamonte: \u00abPren*** nel posto dove pi\u00f9 ti piace. Cos\u00ec godi ancora di pi\u00f9\u00bb. Gaudino poi si era scusato: \u00abPensavo di scherzare con l\u2019amico (o ex Albamonte). Mi scuso perch\u00e9 ne ha fatto un dramma. E mi scuso soprattutto con quelli che, giustamente, si sono offesi\u00bb. Con commento seguente di Cecilia Strada che aveva detto: \u00abConsigli gratis: ci si scusa perch\u00e9 si \u00e8 detta una cavolata (in questo caso, una cosa volgare e omofobica del tutto inadatta a chi si candida per difendere il bene comune). Scusarsi \"perch\u00e9 qualcuno ne ha fatto un dramma\" \u00e8 una toppa peggio del buco. Prego\u00bb. \n\nIl contrattacco\nBellanova continua la sua critica su Facebook con un contrattacco: \u00ab\u00c8 questo l'esempio che vogliamo trasmettere, mentre cerchiamo di approvare una legge necessaria che condanna odio e discriminazione? Dall'inizio abbiamo chiesto a tutte le forze politiche dialogo e confronto, con l'obiettivo di risolvere le criticit\u00e0 e approvare quanto prima una legge giusta. Gli insulti e il conflitto politico esasperato non conducono da nessuna parte, se non a maggiore odio. Se davvero vogliamo che la politica porti a casa risultati concreti, capaci di avere davvero un'influenza sulla vita dei cittadini, il metodo da seguire \u00e8 un altro: quello del dialogo. E l\u2019allargamento della piattaforma dei diritti delle persone non pu\u00f2 e non deve assolutamente contemplare il restringimento del diritto delle opinioni altrui. Su questo almeno dovremmo essere tutti d\u2019accordo\u00bb.\nI messaggi d'odio\n\nLa frase della piddina Sorge viene ripresa anche da Matteo Renzi che la rilancia nel pomeriggio nella sua nuova e-news: \u00abDa quando abbiamo proposto di trovare una soluzione io ricevo email con minacce di morte. Quelli che dovrebbero sostenere una legge contro l\u2019odio, mandano messaggi d\u2019odio che stiamo raccogliendo con certosina pazienza. E Ivan Scalfarotto \u00e8 stato attaccato da una dirigente del Pd di Civitavecchia, con l\u2019espressione \u201cfr*** di m***\u00bb. Un botta e risposta che rimpalla da quando lo stesso Renzi qualche giorno fa ha proposto a Matteo Salvini e alla Lega una mediazione \u00abun compromesso per portare a casa una buona legge\u00bb andando incontro anche al Vaticano attraverso il cosiddetto testo Scalfarotto che punta a eliminare alcuni passaggi del Ddl giudicati \u00abdivisivi\u00bb. C'\u00e8 chi ricorda che appena un mese fa Scalfarotto aveva tutto un altro pensiero: \u00abLa destra in realt\u00e0 vuole perdere tempo \u2013 affermava in un video sui social - non vuole che la legge sia approvata e quindi qualsiasi cosa che pu\u00f2 allungare il brodo per loro \u00e8 naturalmente gradita. Noi dobbiamo andare in Aula con la legge cos\u00ec com\u2019\u00e8, anche perch\u00e9 il testo \u00e8 frutto di compromessi fatti alla Camera, e altri compromessi sono difficili da immaginare\u00bb. \n\nLa sospensione dal partito\nPoche ore fa arriva la decisione del Partito Democratico.\u00abDai social abbiamo appreso che una iscritta al Pd della sezione di Civitavecchia, ha insultato l\u2019esponente di Italia Viva, Ivan Scalfarotto, con un\u2019espressione palesemente omofoba - si legge in una nota -. Come la battaglia sul ddl Zan pu\u00f2 dimostrare, il Partito Democratico respinge ogni forma di discriminazione o di insulto, in particolar modo se ispirato dalle preferenze sessuali, che appartengono alla sfera personale di ogni donna e uomo e come tali vanno rispettate e, se messe in discussione, difese senza se e senza ma. La storia del partito \u00e8 chiara, cos\u00ec come inequivocabile \u00e8 la nostra posizione su questo tema. Per questo, dopo aver comunque letto le scuse sui social dell\u2019iscritta, prendiamo le distanze e condanniamo l\u2019accaduto sia per la forma sia per il contenuto, ritenendolo ingiustificabile e non in linea con i valori democratici che ogni giorno intendiamo sostenere e difendere. D\u2019accordo col Segretario Regionale Bruno Astorre ed il Segretario Provinciale Rocco Maugliani, sar\u00e0 sospesa dal Partito e ne sar\u00e0 richiesta l\u2019espulsione alla Commissione di Garanzia Provinciale. Ci\u00f2 detto, chiederemmo gentilmente agli esponenti di Italia Viva di non coinvolgere tutto il Pd nelle esternazioni di natura personale di un solo iscritto, dalle quali sono state subito prese le distanze. Le posizioni ufficiali restano le stesse degli ultimi giorni: il Pd a favore del Ddl Zan, Italia Viva e la Lega contro, nonostante i tentativi di depistaggio\u00bb."}