{"id": "78d95e36-d05a-4cef-8939-85959a4541fc", "meta_dataset": "", "meta_language": "Italian", "meta_label": "Group 2", "meta_title": "Controllate 375 persone: 13 multe Centro gremito e autobus deviati", "url": "https://www.ilrestodelcarlino.it/ferrara/cronaca/controllate-375-persone-13-multe-centro-gremito-e-autobus-deviati-1.6426210", "text": "Nel fine settimana sono stati intensificati, come di consueto, i servizi di controllo sul rispetto delle norme anti Covid. Con un'ordinanza del questore, a seguito di quanto deciso al Comitato provinciale ordine e sicurezza pubblica, sono stati disposti diversi servizi anti assembramento in centro, nei parchi, nel sottomura e in altre aree sensibili della provincia. Per quanto riguarda il centro citt\u00e0 , al fine di favorire la fluidit\u00e0 del traffico, sono state appositamente deviate le linee degli autobus Tper sull'asse corso Martiri della Libert\u00e0 -Porta Reno. Per quanto riguarda piazza Ariostea, luogo di ritrovo abituale dei giovani, il dispositivo ha visto per tutte le giornate tra venerd\u00ec e ieri la presenza fissa di un equipaggio della polizia di Stato e di due pattuglie della polizia municipale. Sono stati inoltre disposti controlli nei pubblici esercizi che servono bevande (per contrastare la vendita in orari non consentiti, in particolare a minorenni) sia da parte della divisione di polizia amministrativa della questura che della polizia locale.\n\nLa polizia stradale ha rafforzato i controlli di vigilanza ai caselli autostradali di Ferrara Nord e Sud, mentre la polizia ferroviaria ha intensificato le misure di vigilanza in stazione. Il fine settimana ha fatto registrare un elevato numero di presenze in citt\u00e0. Il viavai \u00e8 stato costante e fluido. Nel complesso sono stati controllati 375 persone, 162 veicoli e 63 pubblici esercizi. Tredici le sanzioni spiccate, tutte a seguito di una festa scoperta venerd\u00ec sera in un appartamento. Si \u00e8 poi concluso con successo ieri pomeriggio l'evento \"Automotostoriche in centrostorico\", primo vero segno di riapertura. L'iniziativa, forte delle misure di safety e security pianificate dal questore in collaborazione con Comune e organizzatori, si \u00e8 svolta in piena sicurezza."}