{"id": "9162f68d-65b7-4880-b588-d0804ccae090", "meta_dataset": "", "meta_language": "Italian", "meta_label": "Group 2", "meta_title": "Un anno con poco sesso", "url": "https://www.ilpost.it/2021/05/23/sesso-pandemia/", "text": "Tra il 2020 e il 2021, le attenzioni di molti psicologi e di altri specialisti e studiosi dei comportamenti umani e della sfera dell\u2019affettivit\u00e0 si sono concentrate sui cambiamenti \u2013 in alcuni casi anche molto evidenti \u2013 nelle abitudini delle persone durante la pandemia. Le misure introdotte in diversi paesi per ridurre la diffusione del coronavirus hanno prodotto effetti diretti e rilevanti, tra gli altri, sia sulle modalit\u00e0 che sulla frequenza dei rapporti umani, inclusi quelli sessuali. Riguardo a questi ultimi, una generale e diffusa riduzione della frequenza \u00e8 stata attestata da studi e sondaggi sui rapporti sia tra partner conviventi che tra persone non impegnate in relazioni stabili.\n\nLa decisione di molti governi di limitare gli incontri all\u2019interno delle abitazioni tra persone non conviventi e di far rispettare distanze minime negli incontri all\u2019esterno ha fortemente ridotto le occasioni di socialit\u00e0 e, di conseguenza, la possibilit\u00e0 di condividere spazi di intimit\u00e0. Specialmente nei momenti iniziali di maggiore incertezza e paura, durante i lockdown, il sesso \u00e8 stato peraltro incluso nell\u2019insieme di pratiche oggetto di attente \u2013 e spesso acrobatiche e bizzarre \u2013 valutazioni dei possibili rischi di contagio: condizione che potrebbe aver causato ulteriori spostamenti rispetto a predisposizioni e attitudini diffuse in precedenza.\n\nIn molti si sono chiesti che peso abbiano avuto questi cambiamenti della vita sessuale negli equilibri interpersonali, familiari e sociali delle persone, considerati nel pi\u00f9 ampio quadro delle altre alterazioni di prassi e consuetudini provocate dalla pandemia. Oltre al tentativo di stimare e misurare le nuove abitudini, il lavoro di ricercatori e analisti ha prodotto varie riflessioni sulle relazioni durante la pandemia e sui possibili modi di ripristinare reazioni affettive e psichiche sane e gratificanti nella sfera sessuale.\n\nI cambiamenti durante la pandemia\n\nIn un recente studio pubblicato sulla rivista scientifica The Journal of Sex Research, i ricercatori si sono concentrati sui cambiamenti nel desiderio e nei comportamenti sessuali tra i giovani adulti nel Regno Unito durante il lockdown. Due degli autori dello studio \u2013 Liam Wignall, docente di psicologia alla Bournemouth University, e Mark McCormack, docente di sociologia all\u2019Universit\u00e0 di Roehampton \u2013 ne hanno scritto sul sito The Conversation, descrivendo il metodo utilizzato e i risultati della ricerca.\n\nI soggetti coinvolti nello studio \u2013 565 persone, tutte tra 18 e 32 anni \u2013 erano volontari reclutati attraverso un sito Internet secondo il cosiddetto \u201ccampionamento di convenienza\u201d. \u00c8 un tipo di selezione di campioni non probabilistici che presenta alcuni limiti nella possibilit\u00e0 di inferire conclusioni tramite generalizzazione, ma ritenuto comunque valido in determinate circostanze e abbastanza diffuso negli studi sociologici e di psicologia sociale.\n\nAlle persone intervistate i ricercatori hanno chiesto di tenere in considerazione un elenco di attivit\u00e0 che include i rapporti sessuali, l\u2019autoerotismo e la visione di pornografia, e hanno chiesto loro di riferire eventuali variazioni nella frequenza di tali attivit\u00e0 prima e durante il lockdown. Stando alle dichiarazioni raccolte, il totale delle persone che hanno praticato ciascuna di queste attivit\u00e0 durante il lockdown \u00e8 diminuito rispetto a prima. La diminuzione maggiore ha interessato l\u2019attivit\u00e0 sessuale con un partner: il 25,5 per cento degli intervistati ha smesso durante il lockdown.\n\nRiguardo ai soggetti che hanno continuato a praticare anche durante il lockdown le attivit\u00e0 sessuali considerate dallo studio, un terzo delle persone ha riferito una diminuzione della frequenza del sesso con il partner. E ci sono state diminuzioni anche tra gli altri: un quarto degli intervistati ha detto di masturbarsi meno, e circa un quinto ha detto di vedere meno pornografia. Ma sono stati gruppi che hanno anche riferito un aumento nella frequenza delle attivit\u00e0: il pi\u00f9 consistente tra i quali, un quarto, ha detto che ha praticato pi\u00f9 autoerotismo.\n\nUna delle conclusioni tratte dai ricercatori a partire da altre risposte fornite dai partecipanti allo studio \u00e8 che le misure restrittive durante il lockdown abbiano sproporzionatamente condizionato alcuni gruppi pi\u00f9 di altri, con differenze significative in base al sesso e all\u2019orientamento sessuale. \u00c8 stata notata una certa maggiore propensione a segnalare un aumento dell\u2019attivit\u00e0 sessuale da parte delle persone di sesso maschile, impegnate in una relazione stabile e non eterosessuali. E riguardo al desiderio sessuale \u2013 altro fattore preso in considerazione \u2013 il campione ha mostrato una diminuzione del desiderio tra le donne e non tra gli uomini, durante il lockdown.\n\n\u00abIl sesso pu\u00f2 essere una componente importante della vita delle persone e della loro identit\u00e0, in particolare per le minoranze sessuali\u00bb, hanno scritto su The Conversation gli autori dello studio, citandone altri sui benefici in generale di una regolare attivit\u00e0 sessuale \u2013 anche occasionale \u2013 per la salute fisica e mentale. E, secondo gli stessi autori, le politiche del governo britannico avrebbero colpevolmente sottostimato l\u2019impatto delle restrizioni \u2013 incluso il ridotto accesso ai preservativi, ai contraccettivi e alla rete dei servizi per la prevenzione e diagnosi delle infezioni sessualmente trasmesse \u2013 sul benessere sessuale della popolazione.\n\nLe possibili spiegazioni\n\nIl Kinsey Institute, un istituto americano di ricerche sulla sessualit\u00e0 umana presso l\u2019Universit\u00e0 dell\u2019Indiana, ha condotto uno studio su un campione di 1.559 persone adulte, interrogate sull\u2019impatto della pandemia sulla loro vita sessuale. Quasi la met\u00e0 degli intervistati ha riferito sia un calo della frequenza dei rapporti sia un calo dell\u2019autoerotismo. Circa un partecipante su cinque ha poi riferito di aver introdotto nuove pratiche nella propria vita sessuale, come per esempio il sexting (l\u2019invio di testi, immagini o video sessualmente espliciti tramite smartphone o altri dispositivi).\n\nIn un\u2019altra ricerca preprint \u2013 non ancora sottoposta a revisione \u2013 pubblicata da altri ricercatori della stessa Universit\u00e0 dell\u2019Indiana, quasi la met\u00e0 degli adulti intervistati ha riferito un qualche tipo di cambiamento, in genere una diminuzione, nell\u2019attivit\u00e0 sessuale nel mese di aprile 2020. E tra i vari fattori presi in considerazione, l\u2019adozione di comportamenti protettivi utili a ridurre il rischio di contagi \u00e8 tra quelli associati, nello studio, a una riduzione delle espressioni dei legami di coppia, inclusa l\u2019attivit\u00e0 sessuale. In generale, sostengono i ricercatori, diversi fattori associati alla pandemia \u2013 tra i quali la solitudine o eventuali stati depressivi \u2013 hanno condizionato l\u2019attivit\u00e0 sessuale, in termini sia di opportunit\u00e0 inibite che di opportunit\u00e0 alternative generate.\n\n\nLa giornalista Emine Saner ha approfondito sul Guardian i temi legati alla sessualit\u00e0 durante la pandemia, raccogliendo una serie di pareri di specialisti e interviste anonime utili a immaginare alcune possibili motivazioni alla base dei cambiamenti. Tra i fattori rilevanti citati ci sono, per esempio, la spossatezza e lo stress derivanti dal dover badare per pi\u00f9 tempo ai bambini, a lungo rimasti in casa durante la chiusura delle scuole e di altre attivit\u00e0 in presenza, e anche l\u2019ansia per lo stato di salute dei propri genitori.\n\n\u00abL\u2019ansia generalizzata \u00e8 a un livello pi\u00f9 alto: ci sono rischi per la salute, il benessere, il lavoro, l\u2019istruzione e le cure mediche. E non vediamo amici n\u00e9 familiari. Questa maggiore ansia pu\u00f2 condizionarci anche nell\u2019intimit\u00e0: le persone riferiscono di essere pi\u00f9 distratte, o di non essere nello spirito adatto, di avere pi\u00f9 pensieri scomodi o pi\u00f9 pensieri negativi\u00bb, ha detto la consulente e terapista psicosessuale americana Kate Moyle.\n\nNel caso delle coppie conviventi, sostiene Moyle, la possibilit\u00e0 data a molti di lavorare da casa nell\u2019anno passato non ha incrementato in modo automatico le possibilit\u00e0 di avere rapporti sessuali. Vivere molto pi\u00f9 tempo insieme \u2013 o anche tutto il tempo insieme \u2013 ha piuttosto accresciuto in alcuni casi la possibilit\u00e0 di fare maggiore esperienza di tutto ci\u00f2 che del proprio o della propria partner non ci piace o ci irrita, e di vederlo sotto una lente negativa dovuta al fatto che non ci fosse \u00abvia di scampo l\u2019uno dall\u2019altro\u00bb, fa notare Moyle.\n\nAltre spiegazioni plausibili richiamano l\u2019idea che una serie di comportamenti basati su un eccesso di familiarit\u00e0 e di coazione a ripetere, in alcuni nuovi contesti domestici creati dalla pandemia, abbia potuto \u00abdisinnescare\u00bb il desiderio sessuale nelle relazioni a lungo termine. \u00abVederci continuamente al lavoro al computer, in pigiama, non \u00e8 propriamente uno scenario che induce il desiderio per la maggior parte delle persone\u00bb, ha detto al Guardian Laura Vowels, terapista e ricercatrice all\u2019Universit\u00e0 di Southampton, e principale referente per la app Blueheart, una piattaforma di terapia sessuale di coppia.\n\nI cambiamenti per i single\n\nPer le persone non impegnate in relazioni stabili e a lungo termine, le restrizioni hanno avuto ripercussioni immediate sulle opportunit\u00e0 di uscire e di incontrare altre persone con cui poter avere rapporti sessuali. I condizionamenti si sono verificati sia nel primo lockdown che nei mesi successivi. Saner sul Guardian riporta come esempio di dinamica abbastanza prevedibile la testimonianza di una ragazza di ventitr\u00e9 anni che ha trascorso il primo lockdown nella casa in campagna dei suoi genitori, senza avere alcun incontro, e il secondo a casa sua, a Londra, infrangendo le regole qualche volta. \u00abMi \u00e8 capitato di fare sesso con una persona un paio di volte, non abbracciavo nessuno da mesi e credo mi stessi aggrappando a quella relazione soltanto per ottenere quel tipo di contatto\u00bb, ha detto.\n\nLa pandemia ha avuto ripercussioni anche sulle vendite di prodotti per la stimolazione sessuale. L\u2019azienda britannica di lingerie e sex toys Ann Summers ha dichiarato un netto aumento delle vendite dei suoi articoli, in particolare della linea di sex toys di lusso, che ha registrato un aumento delle vendite del 160 per cento tra novembre e febbraio, rispetto allo stesso periodo nell\u2019anno precedente. Sono inoltre aumentate le vendite di sex toys pi\u00f9 silenziosi, osserva Saner sul Guardian ipotizzando una crescita della domanda da parte di persone che abitano con coinquilini o che si sono provvisoriamente trasferite dai genitori.\n\n\nOvviamente non tutti i single si sono astenuti dal fare sesso durante la pandemia, scrive la giornalista Katie Heaney sul sito The Cut, del gruppo New York Media. Ci sono modi in cui le persone senza partner hanno soddisfatto i loro bisogni sessuali e di intimit\u00e0 correndo rischi relativamente ridotti. Uno dei modi pi\u00f9 popolari, secondo lo psicoterapeuta Matt Lundquist della Columbia University a New York, \u00e8 stato quello di riallacciare rapporti con ex partner. \u00abCredo che per alcuni sia stato un modo di ottenere maggiore sicurezza emotiva e familiarit\u00e0 in un contesto di paura ed emergenza\u00bb, ha spiegato Lundquist.\n\n\u00abCredo che molte persone single si siano sistemate in modi in cui non si sarebbero sistemate normalmente, perch\u00e9 non volevano interagire con pi\u00f9 persone\u00bb, ha detto Courtney Watson, terapista matrimoniale a Oakland, in California. The Cut riporta come esempio di un tipo di rimpianto frequente durante la pandemia quello di una ragazza che si \u00e8 detta dispiaciuta per il fatto che le cose fossero andate male con un ragazzo incontrato a febbraio 2020, poco prima del lockdown. Infatti, quando in seguito era riuscita a incontrare e conoscere un paio di altre persone, aveva sofferto le restrizioni e la necessit\u00e0 di rispettare le distanze interpersonali, e altre volte non le aveva rispettate ricavandone per\u00f2 un senso di disagio e insicurezza.\n\nSecondo la terapista Vowels, sentita dal Guardian, il lockdown \u00e8 stato per molte persone single anche un\u2019occasione per riflettere sulla propria sessualit\u00e0, sui propri desideri e sui propri bisogni anche in funzione del periodo particolare. \u00abNon fare sesso \u00e8 un\u2019opzione assolutamente valida, soprattutto durante una pandemia\u00bb, se questo fatto \u00e8 frutto di una scelta e non crea preoccupazioni n\u00e9 problemi, sostiene Vowels.\n\nCome ribadito dallo psicoterapeuta sentito da The Cut, Lundquist, la pandemia ha dato a molte persone single la possibilit\u00e0 di rivalutare il modo in cui organizzano la loro vita sessuale e i loro appuntamenti, \u00abche non sono necessariamente la stessa cosa\u00bb. Alcune persone hanno espresso il desiderio di fare del sesso occasionale, una volta vaccinate. \u00abNon avevo mai avuto una storia da una notte, e dopo un mese di questa pandemia pensavo \u201cok, penso che lo far\u00f2\u201d\u00bb, ha detto una ragazza a The Cut.\n\nLa vita di coppia\n\nThe Cut descrive il disaccordo frequente tra single e coppie riguardo a quale delle due tipologie di persona abbia avuto maggiori difficolt\u00e0 durante il lockdown sotto l\u2019aspetto della vita sessuale. In genere, alla maggior parte delle persone impegnate e conviventi, specialmente quelle con bambini, scrive The Cut, risulta difficile non invidiare le persone single per qualche ora del loro tempo. Sebbene siano differenti le ragioni per cui sia le coppie che le persone single abbiano in molti casi fatto meno sesso durante il lockdown, sia per gli uni che per gli altri \u00e8 emersa una condivisa difficolt\u00e0 nel trovare un equilibrio tra il tempo con e il tempo senza partner (troppo tempo-con, da una parte, e troppo tempo-senza, dall\u2019altro).\n\nPer le coppie, secondo Moyle, la terapista sentita dal Guardian, l\u2019isolamento \u00e8 per altri versi un\u2019opportunit\u00e0 per imparare qualcosa di nuovo di s\u00e9 e dell\u2019altro o dell\u2019altra, e condividere del tempo in esperienze non necessariamente di tipo sessuale ma \u00abaperte\u00bb a quel tipo di scenario (cucinare insieme, per esempio, o ascoltare un podcast sul sesso e poi parlarne, per esempio). Nei casi piuttosto frequenti in cui i confini del lavoro svolto da casa sono diventati pi\u00f9 incerti sia negli orari che nelle modalit\u00e0, anche la tecnologia \u00e8 stata a volte un ulteriore ostacolo per l\u2019intimit\u00e0. Programmare serate senza smartphone o tenere lontani i dispositivi tecnologici dalla camera da letto, sostiene Moyle, pu\u00f2 essere di aiuto.\n\nIl fatto stesso di \u201cprogrammare\u201d il tempo per l\u2019intimit\u00e0, sebbene suoni come un\u2019idea poco eccitante, potrebbe rivelarsi utile. \u00abSappiamo che il desiderio sessuale reattivo [quello che scaturisce come risposta a uno stimolo o a un contesto erotico] viene innescato, e perci\u00f2 quello che spesso dobbiamo fare \u00e8 creare l\u2019opportunit\u00e0 per innescarlo, anzich\u00e9 sederci e aspettare che il desiderio si manifesti spontaneamente\u00bb, spiega Moyle. \u00abAbbiamo quest\u2019idea che le relazioni e le vite sessuali semplicemente accadano, che non dovremmo nutrirle intenzionalmente, ma non \u00e8 cos\u00ec. Lo facciamo con tutte le altre cose della nostra vita; perch\u00e9 non dovremmo farlo con il sesso e le relazioni?\u00bb."}