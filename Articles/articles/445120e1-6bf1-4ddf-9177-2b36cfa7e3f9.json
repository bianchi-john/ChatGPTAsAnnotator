{"id": "445120e1-6bf1-4ddf-9177-2b36cfa7e3f9", "meta_title": "\u201c\u00c8 mia figlia\u201d, il dolore della madre che ha riconosciuto la giovane tra i morti del naufragio di fine giugno", "url": "https://www.ilsecoloxix.it/italia-mondo/cronaca/2021/07/02/news/e-mia-figlia-il-dolore-della-madre-che-ha-riconosciuto-la-giovane-tra-i-morti-del-naufragio-di-fine-giugno-1.40454451", "text": "La ragazza di 15 anni era a bordo dell\u2019imbarcazione che si \u00e8 ribaltata in mare durante le operazioni di soccorso\n\nCATANIA. \u00ab\u00c8 lei, \u00e8 mia figlia\u00bb. La madre disperata che l\u2019altro giorno sul molo Favaloro di Lampedusa cercava la figlia quindicenne, l\u2019ha trovata stamattina: \u00e8 tra i sette morti recuperati assieme ai 46 naufraghi. La ragazzina \u00e8 in una delle sette bare che con il traghetto di linea dall\u2019isola sono arrivate ieri sera in Sicilia e che verranno sepolte nel cimitero di Porto Empedocle. \u00c8 dunque tra i morti di quella drammatica notte tra il 29 e il 30 giugno, 7 miglia a Ovest di Lampedusa, l\u00ec dove le motovedette della Guardia costiera italiana erano arrivate per soccorrere il loro barcone in avaria. Ma la concitazione a bordo aveva provocato il ribaltamento dell\u2019imbarcazione e tutti erano caduti in acqua, nel buio della notte che stava per finire.\n\nI soccorritori avevano fatto di tutto per salvare chi era su quella barca, una delle tante che quella notte e poi ancora la mattina seguente, hanno attraversato il canale di Sicilia dalla Tunisia. Ma non era stato possibile salvare tutti. Ancora oggi si cercano in mare i corpi dei dispersi, pare una decina, inutilmente. Quello della ragazza di 15 anni non \u00e8 stato l\u2019unico corpo riconosciuto tra i 7 cadaveri, tutti di donne, recuperati: un uomo ha potuto riconoscere la moglie, un\u2019altra donna la cognata. Per le altre quattro donne morte, il prelievo del sangue e del Dna disposto quello stesso giorno dalla procura di Agrigento \u2013 che ha aperto un\u2019inchiesta per naufragio e favoreggiamento dell\u2019immigrazione clandestina \u2013 aiuter\u00e0 a dare loro un\u2019identit\u00e0 anche in un secondo momento. In mare ci sono ancora barche di migranti che cercando di raggiungere le coste italiane o maltesi. Fino a ieri ci sono stati sbarchi a Lampedusa, il cui hotspot viene man mano svuotato con trasferimenti di migranti o sulle navi quarantena o in Sicilia con i traghetti di linea.\n\nIeri pomeriggio la Ocean Viking, la nave dell\u2019Ong Sos Mediterran\u00e9e, unica nave di soccorso attualmente in attivit\u00e0 nel Mediterraneo centrale, ha portato a termine il salvataggio di 44 persone che erano su due diverse imbarcazioni, alla deriva da due giorni, nella zona Sar di Malta. Tra loro ci sono 15 minori, 5 donne di cui una incinta, due persone disabili. \u00abDurante il primo salvataggio \u2013 ha fatto sapere Sos Mediterran\u00e9e \u2013 una motovedetta libica si \u00e8 avvicinata al barchino, complicando l\u2019operazione di soccorso\u00bb. Proprio la Libia oggi ha fatto sapere di avere disposto un\u2019inchiesta interna della Marina per accertare le responsabilit\u00e0 su quanto accaduto due giorni fa nella zona Sar di Malta, quando una motovedetta libica ha inseguito per decine di miglia, sparando e tentando perfino lo speronamento, una barca di migranti, spingendosi fin dentro la zona Sar maltese, ad appena una quarantina di miglia a Sud di Lampedusa. L\u2019episodio \u00e8 divenuto pubblico, a differenza di altri che sono accaduti in passato nel silenzio delle istituzioni, grazie alle immagini riprese dall\u2019aereo da ricognizione Seabird della Ong tedesca Sea Watch, che le ha poi diffuse sui social.\n\nIn una nota la Marina libica ha affermato oggi che quanto ha accaduto, se accertato, ha messo \u00abin pericolo le vite dei migranti, cos\u00ec come quelle dei membri dell'equipaggio della motovedetta stessa, in quanto non sono state seguite le misure di sicurezza e sono stati utilizzati anche dei colpi di avvertimento Tale azione mostra la mancanza di un giusto comportamento se si rivelasse vero dopo le verifiche. La Guardia costiera condanna qualsiasi comportamento in contrasto con le leggi locali e internazionali e conferma che tutte le misure legali saranno prese contro qualsiasi violazione, in conformit\u00e0 con la legislazione e le leggi in vigore\u00bb. Il drammatico video \u00e8 arrivato pure nel palazzo della Commissione europea, a Bruxelles: \u00abAttualmente stiamo verificando i fatti e le circostanze legate a quell'incidente e naturalmente siamo preoccupati - ha detto il portavoce della Commissione, Peter Stano -. Chiederemo spiegazioni ai partner libici come parte dei nostri contatti regolari, stiamo controllando le circostanze che sono dietro a questo evento. Certamente seguiremo questo fatto molto da vicino e condurremo delle investigazioni\u00bb.\n\nE dalla Tunisia, notizie di un altro tragico naufragio. Nella notte tra mercoled\u00ec e gioved\u00ec la Guardia costiera di Tunisi ha recuperato i cadaveri di 8 migranti che erano su una imbarcazione affondata al largo di Sfax; altre 13 persone sono state invece salvate e le ricerche in mare proseguono. Gli occupanti di un\u2019altra barca, 33 ancora una volta subsahariani, sono stati invece tutti recuperati prima che la loro barca affondasse."}