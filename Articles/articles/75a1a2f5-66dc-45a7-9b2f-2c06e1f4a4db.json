{"id": "75a1a2f5-66dc-45a7-9b2f-2c06e1f4a4db", "meta_title": "La Russia sobilla i no vax", "url": "https://www.ilfoglio.it/esteri/2021/05/27/news/la-russia-sobilla-i-no-vax--2445683/", "text": "Alcuni blogger e influencer francesi sono stati contattati via mail di recente da una agenzia di marketing chiamata Fazze che chiedeva loro di fare video su YouTube, Instagram e altri social criticando il vaccino Pfizer-BioNTech. Uno di loro ha detto a French Tv che gli sono stati offerti duemila euro come remunerazione del servizio. L\u00e9o Grasset, youtuber da pi\u00f9 di un milione di follower, ha detto di essere stato contattato da un certo Anton che gli ha detto di aver un budget \u201cabbastanza considerevole\u201d per questa \u201ccampagna di informazione\u201d sul Covid-19 e sui vaccini offerti agli europei, \u201cin particolare AstraZeneca e Pfizer\u201d. Il riferimento al vaccino anglo-svedese ha fatto sfumare le prime ipotesi che parlavano di una possibile ritorsione da parte di AstraZeneca nei confronti degli europei. La querelle politico-commerciale, come si sa, \u00e8 molto vivace ed \u00e8 ora andata su vie legali: l\u2019Unione europea ha chiesto ieri all\u2019apertura del processo dieci euro per dose per ogni giorno di ritardo nelle consegne da parte di AstraZeneca a partire dal primo luglio. L\u2019Ue chiede anche dieci milioni di euro per ogni violazione del contratto di consegna stipulato dalle parti (il verdetto \u00e8 previsto per il prossimo mese).\n\nLe autorit\u00e0 di controintelligence francese stanno investigando: sospettano che dietro alle email ci siano persone legate al Cremlino. Sul sito dell\u2019agenzia Fazze (che marted\u00ec \u00e8 stato chiuso) c\u2019\u00e8 un indirizzo di Londra, ma l\u2019azienda non risulta registrata nel Regno Unito. Su un sito russo per cercare lavoro, Fazze \u00e8 descritta come una filiale di AdNow, un\u2019agenzia di marketing che ha sede a Mosca. Gli account LinkedIn di alcuni dipendenti di Fazze, anch\u2019essi ora cancellati, segnalano una formazione scolastica in Russia. L\u2019obiettivo della Russia sarebbe sempre il solito: destabilizzare i paesi europei. In questo caso alimentando lo scetticismo contro i vaccini, che in Francia \u00e8 pi\u00f9 alto della media, ma che come sappiamo \u00e8 un grande ostacolo oggi a un\u2019immunizzazione globale."}