{"id": "6ede1205-d74f-4bb1-8c37-15fc5b4738ac", "meta_title": "Il degrado di Milano oltre i limiti di guardia", "url": "https://www.laverita.info/milano-ostaggio-di-degrado-e-insicurezza-2653732361.html", "text": "Nella citt\u00e0 che vorrebbe essere simbolo dell'Italia che funziona, spacciatori, sbandati e clandestini la fanno da padroni. E quando la polizia decide di intervenire, la sinistra solidarizza con i delinquenti. La sfida del centrodestra a Beppe Sala parta da qui. L'altra sera, mentre stavo lavorando, ho sentito le grida di una donna che chiedeva aiuto. Provenivano dalla piazza antistante la stazione centrale di Milano su cui si affaccia la redazione. Mi sono sporto dalla finestra per capire che cosa stesse accadendo, ma non sono riuscito a vedere nulla, nonostante non fosse ancora buio (erano da poco passate le 19). Cos\u00ec ho avvertito la polizia. Poco dopo ho scorto una volante e alcuni agenti che parlavano con una ragazza. La faccio breve: la giovane era stata scippata. Mentre saliva le scale all'uscita della metropolitana, qualcuno l'aveva presa alle spalle e gettata per terra, rubandole il telefonino. Non \u00e8 la prima volta che in zona accadono fatti del genere: i turisti vengono abitualmente derubati e rapinati e l'intero quartiere \u00e8 dominato dagli spacciatori, che aggrediscono e minacciano chi li Il degrado diMilano oltre i limiti di guardia disturba (per informazioni chiedere a Vittorio Brumotti, l'inviato di Striscia la notizia). Per non parlare poi del generale degrado: sotto i portici della via che dalla stazione porta a piazza Repubblica e di qui al centro di Milano, sono accampate decine di extracomunitari, che all'ombra dei colonnati vivono e dormono, lasciando ogni mattina traccia del loro passaggio e costringendo i mezzi dell'Amsa, l'azienda milanese dei servizi ambientali, a pulizie supplementari. Tralascio le scene pi\u00f9 imbarazzanti, con uomini nudi in mezzo alla strada o quelli che nelle vie meno trafficate si masturbano, scene che, purtroppo, ho visto di persona e che mi vengono segnalate dai cittadini che abitano nel quartiere, i quali non sanno pi\u00f9 a che sindaco votarsi. Qualche volta ho provato a denunciare la situazione agli organi preposti, affinch\u00e9 ci fosse qualche intervento, ma i controlli sono durati pochi giorni, poi tutto \u00e8 tornato come prima, peggio di prima. La colpa ovviamente non \u00e8 delle forze dell'ordine, che fanno quel che possono e quando possono. Non solo per l'esiguit\u00e0 degli organici, ma soprattutto per le reazioni politiche. Milano \u00e8 amministrata da una giunta di sinistra e, bench\u00e9 abbia un sindaco che di sinistra non \u00e8 ma per convenienza politica finge di esserlo, ogni volta che polizia e carabinieri fanno pulizia, i compagni protestano. Tempo fa la questura, insieme col resto delle forze dell'ordine, fece una retata, eseguendo controlli nei dintorni della stazione centrale. Invece di applaudire all'iniziativa, la sinistra e anche l'amministrazione comunale trovarono il modo di distinguersi, schierandosi dalla parte dei \u00abpoveri\u00bb controllati. Anzi, gi\u00e0 che c'erano, organizzarono una manifestazione in loro favore, per dimostrare che Milano \u00e8 una citt\u00e0 accogliente, tanto accogliente da ospitare non solo chi non ha diritto di restarvi, ma anche chi commette reati. Se ho parlato della zona intorno alla stazione ferroviaria \u00e8 perch\u00e9 le finestre del mio ufficio mi offrono un punto di vista privilegiato, ma la situazione non \u00e8 molto diversa in altri quartieri, dove si segnalano spaccio, agguati, regolamenti di conti, gang giovanili che derubano ignari passanti e ragazzini in pieno giorno. S\u00ec, l'ex Milano da bere \u00e8 da tempo una Milano allo sbando, che dietro ai suoi palazzi pluripremiati, le sue vie della moda, i suoi affari, nasconde un lato oscuro e poco sicuro di cui nessuno parla, ma che di certo \u00e8 ben presente ai milanesi, prova ne sia che gli ultimi sondaggi segnalano Beppe Sala fra i sindaci che riscuotono il minor consenso tra i cittadini. Con grande fatica e grandi discussioni, il centrodestra ha cavato dal cilindro un candidato della societ\u00e0 civile, ossia il primario di uno dei principali ospedali cittadini, il quale tra le prime cose da fare \u00e8 stato sollecitato a occuparsi delle piste ciclabili volute dalla giunta di sinistra e che, invece di ridurre il traffico, lo hanno aumentato. Beh, forse Luca Bernardo, in cima alle sue priorit\u00e0 dovrebbe mettere la sicurezza, il recupero dell'ordine e del decoro urbano, perch\u00e9 credo che, insieme con il lavoro, questa sia una delle preoccupazioni dei milanesi. Ma Milano, citt\u00e0 da molti ritenuta simbolo dell'Italia che funziona, non \u00e8 diversa dal resto del Paese e il programma per restituire fiducia nelle istituzioni vale per il capoluogo lombardo come per mille altre localit\u00e0. Certo, se invece di fermare i bivacchi, impedire che interi quartieri siano dominati dallo spaccio (che ormai \u00e8 quasi sempre nelle mani di bande straniere) si continua DEGRADO MILANO con la politica buonista, con l'accoglienza indiscriminata, lasciando che il centro delle citt\u00e0 diventi preda di sbandati e pusher, sar\u00e0 difficile ritornare alla normalit\u00e0 e pi\u00f9 facile peggiorare le cose. Soprattutto l\u00e0 dove regna una sinistra che invece di discutere del rispetto della legge preferisce parlare di porte aperte ai clandestini. Ps. Segnalo che mentre grillini e piddini sono impegnati a discutere di legge Zan, gli sbarchi continuano, con arrivi quotidiani di centinaia di extracomunitari, e mentre i pentastellati fanno le barricate contro la prescrizione, la Procura di Agrigento, citt\u00e0 in cui un giudice \u00e8 riuscito a presentare una sentenza con 500 giorni di ritardo, ha deciso di aprire un'inchiesta contro la Guardia costiera libica che ostacola le partenze. Che altro c'\u00e8 da dire?"}