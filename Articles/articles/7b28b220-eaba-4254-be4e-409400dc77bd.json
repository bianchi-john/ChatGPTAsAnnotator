{"id": "7b28b220-eaba-4254-be4e-409400dc77bd", "meta_title": "La Corte di Giustizia Ue si pronuncer\u00e0 sul caso Superlega e sul ruolo della Uefa", "url": "https://www.ilsole24ore.com/art/uefa-sanzioni-club-superlega-e-ruolo-dell-antitrust-ue-AESncVG", "text": "La guerra della Superlega \u00e8 tutt\u2019altro che conclusa. Anzi, potrebbe avere conseguenze difficilmente immaginabili, qualora si spostasse sul piano giudiziario, coinvolgendo la Corte di Giustizia e la disciplina Antitrust della Ue. Il doppio ruolo che di fatto la Uefa (e la Fifa) oggi svolge in maniera sempre pi\u00f9 invasiva - regolatore del settore e al tempo stesso soggetto economico che vende in maniera centralizzata i diritti tv e quelli di sponsorizzazione - \u00e8 stato rimarcato in pi\u00f9 occasioni dalle societ\u00e0 calcistiche di prima fascia, che invocano la libert\u00e0 d\u2019impresa garantita dai Trattati dell\u2019Unione e il \u201cprecedente\u201d dell\u2019Eurolega di basket. Competizione che si basa su licenze pluriennali e sull\u2019autonomia dei club coinvolti rispetto alle Federazioni e sulla cui legittimit\u00e0 sarebbe importante conoscere finalmente il parere di Bruxelles dopo diversi anni di attesa.\n\nLa Corte di Giustizia Ue\n\nLa Corte di Giustizia dell\u2019Unione Europea ha reso noto di aver ricevuto la citazione a giudizio di Uefa e Fifa - con un tweet delle 9 e 53 di luned\u00ec 31 maggio - per possibile violazioni delle norme anti-concorrenza dell\u2019Unione Europea. Il caso, nato dal rinvio pregiudiziale del tribunale di Madrid che nei mesi scorsi ha gi\u00e0 concesso una sospensiva ai club della Superlega, \u00e8 incardinato col numero C-333/21: non \u00e8 stato quindi dichiarato manifestamente inammissibile e sar\u00e0 giudicato dall\u2019organo comunitario. L\u2019indicazione della Corte sembra una risposta anche \u201cpolitica\u201d agli attacchi del presidente della Uefa Alexander Ceferin che ha chiesto in sostanza sanzioni immediate per i tre club (Juvenutus, Real Madrid e Barcellona) che sono ancora nella societ\u00e0 promotrice della Superlega. Una eventuale squalifica gi\u00e0 in relazione della prossima Champions league, qualora fosse ribaltata dal Tas di Losanna e poi da una decisione della Corte Ue favorevole ai tre 3 club, potrebbe esporre peraltro la Uefa a richieste di risarcimento per centinaia di milioni di euro. Un rischio che gli organi delle Uefa dovranno ora decidere se correre.\n\nPosizione dominante\n\nUn intervento alla luce delle regole antitrust europee che riconoscesse una posizione dominante della Uefa potrebbe avere un effetto dirompente sull\u2019attuale modello, analogo a quello che per altri versi ebbe la cosiddetta sentenza Bosman 26 anni fa. Se infatti la Uefa del presidente Alexander Ceferin andr\u00e0 avanti con l\u2019idea di punire Juventus, Real Madrid e Barcellona, che non hanno fatto dietrofront, bandendoli dalle Coppe per uno o due anni, appare scontato che i tre club ribelli si rivolgeranno sia alla giustizia sportiva (e qui la Uefa dovr\u00e0 individuare un presupposto giuridico inaffondabile a supporto della squalifica) che alla giurisdizione ordinaria.\n\nIl Tribunale di Madrid\n\nE su questo versante esiste gi\u00e0 uno \u201cscudo\u201d rappresentato da una sentenza del Tribunale di Madrid del 20 aprile (n. 14/2021) pronunciata da Manuel Ruiz de Lara, giudice della Corte commerciale n. 17. In sostanza il giudice spagnolo (la Superleague \u00e8 stata fondata a Madrid) il giorno dopo l\u2019annuncio della nascita della nuova realt\u00e0 \u00abha ordinato a Fifa e Uefa di astenersi dall\u2019intraprendere ogni azione che possa pregiudicare l\u2019iniziativa in pendenza del procedimento\u00bb. Questo passaggio della decisione del giudice madrileno \u00e8 stato citato nel comunicato con cui Juventus, Real Madrid e Barcellona, sabato 8 maggio, all\u2019indomani del patteggiamento della Uefa con gli altri nove club fondatori (premi ridotti del 5% per l\u2019ingresso nelle Coppe europee di una stagione in cambio dell\u2019abbandono al nuovo format e delle scuse a Nyon), si sono difesi, ribadendo per\u00f2 i principi dell\u2019iniziativa. Non si \u00e8 trattato n\u00e8 di un golpe n\u00e8 di un progetto clandestino, visto che di Superlega (e di Superchampions) si discuteva da tempo nelle sedi istituzionali del calcio continentale, e non solo.\n\nLa proposta della Superlega\n\n\u00c8 accaduto, ad esempio, nel Consiglio della Lega di Serie A del 16 febbraio (come Il Sole 24 Ore ha documentato con gli articoli apparsi sul sito il 3 maggio e sul quotidiano il 4). Si \u00e8 trattato perci\u00f2 di una proposta fatta per ragioni finanziarie e industriali. Juve, Real e Barcellona non tralasciando una stoccata ai 9 club (\u00abCi rincresce vedere come i club nostri amici e partner fondatori della Super League si trovino ora in posizione incoerente e contraddittoria\u00bb) hanno perci\u00f2 denunciato \u00abdi aver ricevuto e di ricevere, inaccettabili pressioni, minacce ed offese da terze parti al fine di ritirare il progetto proposto e, conseguentemente, desistere dal diritto/dovere di fornire soluzioni all\u2019ecosistema del calcio mediante proposte concrete\u00bb. Le tre societ\u00e0 hanno ribadito cio\u00e8 di aver concepito, insieme agli altri nove club, tale progetto \u00abper fornire soluzioni all\u2019insostenibile situazione del settore calcistico\u00bb, e anche \u00abdi aver voluto da sempre instaurare un canale di comunicazione con Uefa e Fifa, in uno spirito costruttivo\u00bb."}