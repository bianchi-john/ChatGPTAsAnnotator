{"id": "127212ca-e3bb-4563-a878-e89052565e05", "meta_dataset": "", "meta_language": "Italian", "meta_label": "Group 2", "meta_title": "In pandemia cresce uso omeopatia, +25%", "url": "https://www.adnkronos.com/in-pandemia-cresce-uso-omeopatia-25_1vaK5oIJqDAFmNTwU9dDtR", "text": "Roma, 30 giu (Adnkronos Salute) - L'omeopatia cresce in epoca di pandemia da Covid-19. Nell'ultimo anno, infatti, l'utilizzo dei medicinali omeopatici \u00e8 aumentato del 25%, come registrato nel sondaggio \u201cGli italiani e l'omeopatia nell'anno della pandemia\u201d, condotto da Emg Different per conto di Boiron. Sono donne dai 35 ai 54 anni, residenti al Centro Italia, le maggiori utilizzatrici di questi prodotti e il 24% fa almeno un acquisto all'anno: in crescita di 4 punti rispetto al 20% del 2018, emerge dall'indagine. I dati indicano inoltre che oggi il 20% della popolazione, cio\u00e8 10,2 milioni di italiani, dichiara di fare uso di medicinali omeopatici: nel 2018 erano 8,5 milioni (17%).\n\nA guidare la crescita nell'utilizzo di questi medicinali sembra proprio sia stato il periodo della pandemia. Gli intervistati si sono infatti rivolti all'omeopatia per controllare i disturbi che sono aumentati a causa del brusco cambio di abitudini di vita imposto da lockdown pi\u00f9 o meno prolungati. Se da un lato non meraviglia che il 51% degli utilizzatori abbia impiegato questi medicinali per \u201cfavorire le difese immunitarie\", dall'altro si conferma la necessit\u00e0 di ricorrere all'omeopatia per superare un periodo di stress/stanchezza (37%), insonnia (26%) e problemi gastro-intestinali (25%), come emerge ancora dal sondaggio, condotto su un campione di 1.000 persone rappresentativo della popolazione italiana over18.\n\n\"I risultati\" del sondaggio - afferma Fabrizio Masia, Ad di Emg Different - testimoniano l'ottimo stato di salute della medicina omeopatica e la sensibilit\u00e0 sempre maggiore dei cittadini italiani verso prodotti ai quali si riconosce non solo naturalit\u00e0, ma anche efficacia nella risoluzione di una molteplicit\u00e0 di disturbi e malattie\u201d.\n\n\"I dati indicano infatti - commenta Silvia Nencioni, presidente e Ad di Boiron Italia - che molti italiani hanno scelto di affidarsi all'omeopatia, una terapia umana, rispettosa dell'individuo e sicura, per trattare alcuni tra i problemi di salute maggiormente emersi nell'ultimo anno, in concomitanza con la pandemia. Questa indagine, inoltre, conferma alcuni punti forti dell'omeopatia: \u00e8 opinione condivisa che gli omeopatici siano medicinali sicuri ed efficaci, di cui viene anche apprezzata l'assenza di tossicit\u00e0 e controindicazioni. Un'opportunit\u00e0 terapeutica che consente, da parte dei professionisti della salute, una presa in carico globale di tutti i pazienti, compresi donne in gravidanza, bambini, anziani\u201d, conclude.\n\nDal sondaggio risulta che al primo posto tra le motivazioni che fanno preferire questi medicinali c'\u00e8 il fatto che siano naturali, riconosciuto dal 40% degli utilizzatori. L'essere efficaci \u00e8 il vantaggio segnalato dal 28% dei soggetti, mentre per un quarto del campione \u201cnon danneggiano/ non sono tossici\u201d. Dei farmaci omeopatici oltre il 20% degli utilizzatori apprezzano la possibilit\u00e0 di poterli impiegare per disturbi non gravi (ansia/stress/cistite/gastrite ecc.), sapendo che \u201csono sicuri/si possono prendere con tranquillit\u00e0\u201d, sono \u201cterapie semplici da seguire\u201d.\n\nE ancora: la pandemia ha risvegliato negli italiani l'utilit\u00e0 dei prodotti naturali a cui il 54% del campione riconosce l'importanza per migliorare lo stato di salute, soprattutto per rinforzare le difese immunitarie e risolvere problemi di insonnia e stress. Anche in questo caso sono le donne (66% del campione), molto giovani (18-34 anni) a preferire fitoterapici e omeopatici. Il sondaggio - condotto su un campione di 1.000 persone rappresentativo della popolazione italiana over18 - ha inoltre confermato, per i prodotti naturali, quanto registrato per l'omeopatia. Rispetto all'anno precedente il Covid-19, l'atteggiamento nei confronti dei prodotti naturali \u00e8 cambiato per il 41% del campione, che nel 77% dei casi li utilizza di pi\u00f9."}