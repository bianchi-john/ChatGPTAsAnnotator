{"id": "ae03a4a2-d821-43f1-b4b6-2ea0278d56f3", "meta_dataset": "", "meta_language": "Italian", "meta_label": "Group 2", "meta_title": "Covid, Ema: \u201cDue dosi dei vaccini approvati proteggono contro la variante Delta\u201d. Curevac efficacia al 48%", "url": "https://www.ilfattoquotidiano.it/2021/07/01/covid-ema-due-dosi-dei-vaccini-approvati-proteggono-contro-la-variante-delta-curevac-efficacia-al-48/6247810/", "text": "Gli studi lo hanno dimostrato e ora l\u2019Agenzia europea per i farmaci lo conferma due dosi di vaccino sono protettive contro la variante Delta di Sars Cov 2. La mutazione indiana, che sta dilagando in Gran Bretagna non provocando comunque un rialzo di ricoveri e decessi, viene comunque arginata dai quattro composti approvati e utilizzati in Europa.\n\u201cI nostri dati mostrano che due dosi dei quattro vaccini approvati proteggono contro la variante Delta, questi dati sono rassicuranti. \u00c8 importante continuare la vaccinazione con particolare attenzione alle persone pi\u00f9 vulnerabili e gli anziani\u201d ha detto Marco Cavaleri dell\u2019Ema. Attualmente l\u2019Agenzia non \u00e8 in grado di fornire una raccomandazione definitiva sull\u2019uso di diversi vaccini anti-Covid per le due dosi\u201d del ciclo di vaccinazione, ma \u201ci dati preliminari di studi in Spagna e Germania mostrano una buona risposta immunitaria e nessun problema di sicurezza. La strategia di vaccinazione eterologa ha storicamente dimostrato di essere di successo, \u00e8 stata utilizzata per altri vaccini e ha una solida logica scientifica\u201d.\nIntanto la tedesca CureVac \u2013 che avrebbe dovuto essere il terzo vaccino a Rna messaggero da approvare dopo Pfizer e Moderna \u2013 ha annunciato che i risultati finali della sperimentazione hanno mostrato che il suo vaccino contro il coronavirus ha un tasso di efficacia di appena il 48%, molto inferiore a quello sviluppato dai rivali dell\u2019mRNA BioNTech e Moderna e comunque inferiore al 50% ritenuto necessario per l\u2019approvazione. L\u2019azienda ha affermato che il suo composto \u2013 che sembrava promettente e che la Germania e l\u2019Ue hanno finanziato \u2013 ha avuto risultati leggermente migliori tra le persone di et\u00e0 compresa tra 18 e 60 anni rispetto ai gruppi di et\u00e0 pi\u00f9 avanzata, con un\u2019efficacia che sale al 53%. La societ\u00e0 ha affermato che il suo processo \u00e8 stato complicato dalla prevalenza di numerose varianti del coronavirus."}