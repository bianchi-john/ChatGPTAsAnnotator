{"id": "279a8766-5c62-4f9a-954d-6299fcae9702", "meta_title": "Automobilisti italiani indisciplinati: bella novit\u00e0", "url": "https://motori.ilgiornale.it/automobilisti-italiani-indisciplinati-bella-novita/", "text": "Il difficile rapporto tra noi italiani e le regole \u00e8 quasi uno stereotipo (e come tale prende le mosse dalla realt\u00e0). Si tratti del Codice della Strada, del regolamento condominiale o della raccolta differenziata, il nostro atteggiamento pi\u00f9 o meno \u00e8 sempre lo stesso. Nessuna sorpresa, dunque, dai risultati dell\u201911\u00b0 Barometro della guida responsabile di Ipsos e Fondazione VINCI Autoroutes, basato sulle interviste a 12.400 persone in 11 Paesi europei.\n\nSemmai, stupisce la sostanziale identit\u00e0 tra italiani e stranieri: non \u00e8 questa l\u2019impressione che ho sempre avuto viaggiando all\u2019estero. Non ho mai creduto a differenze \u201cantropologiche\u201d tra un Paese e l\u2019altro: vedo anzi un \u201cturismo delle regole\u201d, con stranieri che considerano l\u2019Italia una sorta di Paese dei Balocchi dove consentirsi liberamente ci\u00f2 che non farebbero mai a casa propria.\n\nCredo per\u00f2 alle differenze \u201cculturali\u201c che nascono dall\u2019enforcement delle regole: cio\u00e8 dal farle rispettare con severit\u00e0 e in modo sistematico, non randomico. Da noi la severit\u00e0 consiste nel moltiplicare le fattispecie di infrazione e innalzare gli importi delle sanzioni, invece di aumentare i controlli. Ma non basta mettere un cartello \u201cAttenti al cane\u201d sempre pi\u00f9 grosso, se il cane non c\u2019\u00e8.\n\nLe regole sociali (tutte) vanno imparate da bambini con l\u2019educazione e con l\u2019esempio, ma non possiamo aspettare un ricambio generazionale integrale, sempre ammesso che funzioni. Da \u201cgrandi\u201d servono altri metodi: controlli capillari e continui da parte delle forze dell\u2019ordine, sistemi \u201cnudge\u201d dove possibile, e magari anche un pizzico di controllo sociale quando le regole saranno state \u201cinteriorizzate\u201d dalla popolazione.\n\nLa sicurezza stradale \u00e8 una cosa seria. E non riguarda solo gli automobilisti, ma tutti gli utenti della strada: motociclisti, ciclisti, monopattinisti e pedoni. Soggetti molto pi\u00f9 fragili, perch\u00e9 senza \u201ccorazza\u201d, che avrebbero molto da guadagnare dal rispetto delle regole. Purch\u00e9 sia generalizzato, e non riguardi sempre solo \u201cgli altri\u201d.\n\nE, invece, dentro ogni pedone c\u2019\u00e8 nascosto un potenziale pirata della strada, come ci mostrava Dino Risi in un magistrale episodio de \u201cI mostri\u201d gi\u00e0 nel 1963 (quando circolavano 3,9 milioni di vetture contro i 39 milioni odierni). Quand\u2019\u00e8 che inizieremo a prendere sul serio morti e feriti sulle strade italiane?\n\nLe cose da fare sono tantissime: sui veicoli (vetusti), sulle infrastrutture (decrepite) e soprattutto sulle persone (incoscienti)\u2026 si tratta solo di cominciare."}