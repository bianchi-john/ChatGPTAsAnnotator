{"id": "d73018e2-5184-43b7-ba01-e82378666dab", "meta_dataset": "", "meta_language": "Italian", "meta_label": "Group 2", "meta_title": "In Fvg trovata la variante Delta in 25 dei 96 campioni analizzati. Riccardi: \u201cVaccinarsi \u00e8 fondamentale\"", "url": "https://it.geosnews.com/p/it/friuli-venezia-giulia/variante-delta-in-fvg-trovata-su-25-dei-96-campioni-analizzati-l-appello-di-riccardi-vaccinarsi--fondamentale_34410885", "text": "TRIESTE \u201cDei 96 campioni analizzati in Fvg, 67 hanno evidenziato la presenza di una variante. Nello specifico, 35 casi sono di tipo Alpha (inglese), 25 Delta (indiana) e 2 Gamma (brasiliana) mentre le restanti appartengono alla categoria \"altro\". Inoltre dei 67 casi rilevati, la maggior parte (27) provengono da contagio familiare, mentre 12 hanno a che fare con i rifugiati presenti in regione e 6 da contagi tra amici\". Lo si legge in una nota della regione.\n\n\"Tutto ci\u00f2 ci fa dire - spiega l\u2019assessore Riccardi - quanto sia fondamentale il lavoro di tracciamento che stiamo facendo, oltre a ricordare l'importanza per coloro che hanno prenotato l'inoculazione della seconda dose che si presentino all'appuntamento fissato in agenda. Solo in questo modo potremmo continuare a tenere sotto controllo la diffusione del contagio, in particolar modo quello legato alle varianti\".\n\nPer quanto riguarda questo punto \u2013 l\u2019importanza della seconda dose, Riccardi spiega: \"Le persone che dal 12 al 21 giugno non si sono sottoposte al richiamo del vaccino anticovid oscillano tra il 2,8 e il 4,8 per cento. \u00c8 comunque necessario recuperare gli indecisi perch\u00e9 \u00e8 in questo modo che diventa possibile tenere sotto controllo le varianti, anch'esse analizzate dalla Regione con puntualit\u00e0 e accuratezza\".\n\nLo afferma il vicegovernatore della Regione con delega alla Salute Riccardo Riccardi, commentando i dati a disposizione che tengono conto sia della differenza tra seconde dosi prenotate e somministrate sia la presenza delle varianti in Friuli Venezia Giulia.\n\n\"In particolare - chiarisce Riccardi - emerge che nell'arco dei 10 giorni compresi tra il 12 e il 21 giugno, coloro che non hanno compiuto il richiamo con la seconda dose di vaccino a base mRna sono il 2,8 per cento. Le prenotazioni ammontavano infatti a 46.403 dosi, mentre quelle effettivamente inoculate sono state 45.106. Per quanto riguarda invece l'utilizzo di Astrazeneca, la differenza, nell'arco dello stesso periodo di tempo \u00e8 del 4,8 per cento: le dosi prenotate per il richiamo erano 12.652 mentre quelle somministrate risultano essere 12.044. Possiamo quindi affermare che queste differenze riscontrate sono quasi fisiologiche e che quindi la campagna vaccinale sta proseguendo senza particolari difficolt\u00e0\"."}