{"id": "bd28b2c7-8a69-48f1-b083-a15af296b704", "meta_title": "Proteste anti-razzismo: Migros ritira il dolce che si chiama Moretto. L\u2019incredibile trionfo del politicamente corretto", "url": "https://www.lanuovapadania.it/cronaca/proteste-antirazzismo-ritirato-il-dolce-che-si-chiama-moretto-lincredibile-trionfo-politicamente-corretto/", "text": "A raccontarlo quasi non ci si crede eppure \u00e8 cos\u00ec. In Svizzera la catena Migros dopo anni di proteste anti-razzismo che avevano preso di mira un innocuo dolcetto chiamato \u201cMoretto\u201d, con tanto di Comitato contro i dolci razzisti e una petizione online, ha ceduto al politicamente corretto e ha ritirato il ghiotto snack dagli scaffali.\n\nI moretti (in tedesco \u00abMohrenk\u00f6pfe\u00bb, teste di moro) da decenni apprezzati per la loro bont\u00e0 e non certo per generare un riferimento discriminatorio verso le persone di colore, dicono addio al comune buonsenso e devono sparire per far spazio a quel pensiero che, in nome della libert\u00e0 del prossimo, rinuncia alla propria di libert\u00e0. Per tollerare la libert\u00e0 altrui, non devo pi\u00f9 tollerare la mia di libert\u00e0. Fa nulla se il Moretto non \u00e8 un dolce razzista. Basta ci sia qualcuno che lo pensa a legittimare che sia corretto, politicamente corretto, per rinunciare alla nostra opinione.\n\nIl politicamente corretto imposto al Moretto, ha la capacit\u00e0 di condizionare e censurare le nostre coscienze e i nostri comportamenti. Dobbiamo cedere pezzi della nostra libert\u00e0 per dare spazio alla libert\u00e0 di considerare razzista un dolce.\n\nMigros in un twitter fa sapere:\n\n\u00abAbbiamo deciso di togliere il prodotto dal nostro assortimento. L\u2019attuale dibattito in corso ci ha spinti a rivalutare la situazione. Ci \u00e8 chiaro che anche la nostra decisione creer\u00e0 discussioni\u00bb.\n\nRivalutare in base ad un nuovo dogma. La catena ha senza dubbio fatto valutazioni economiche, etiche, meglio evitare conflittualit\u00e0. Ma chi ci guadagna da questo rinnegare una denominazione storica? La stampa svizzera si \u00e8 sbizzarrita nel ricordare che i vecchi \u201cMoretti\u201d sono infatti stati rinominati \u201cChoco-K\u00f6pfli\u201d da Coop, mentre il prodotto M-budget di Migros \u00e8 chiamato \u201cSchaumkuss\u201d (baci di schiuma).\n\nFa niente se il \u201cMohrenk\u00f6pfe\u201d, dell svizzera Dubler esisteva dal 1946. Gi\u00e0 nel 2017 il giornale online tio.ch riportando il dibattito acceso attorno al Moretto, scriveva che sulle pagine della NZZ Franziska Schutzbach, ricercatrice presso l\u2019Universit\u00e0 di Basilea che ha lanciato la campagna\u2026 \u00ab\u00e8 fondamentale decolonizzare la nostra lingua per evitare un futuro di nuovi drammi legati alla migrazione\u00bb.\n\nInsomma, un nome e un marchio coloniale. In Italia di moretti ce ne sono, e sono i gelati ricoperti di cioccolato. Le ditte che li producono sono tante, ma nessuno per ora sembra sollevare la questione del dolce razzista.\n\nIl politicamente corretto in Italia per ora pensa ad altro. E\u2019 una religione che ci ha portato al non opporre resistenza a chi pretende che la \u201csua libert\u00e0\u201d diventi tollerata, in nome di un sistema che non sa pi\u00f9 gestire il conflitto tra pi\u00f9 libert\u00e0.\n\nVogliamo andare oltre?\n\nScriveva Giuseppe Reguzzoni illustrando il suo libro \u201cIl liberalismo illiberale\u201d: \u201cSan Petronio \u00e8 un tempio del politicamente scorretto, nessuno osa pi\u00f9 parlare dell\u2019affresco con Maometto all\u2019inferno! Avevano persino proposto di coprirlo, un po\u2019 come ha fatto il governo inglese quando Chirac and\u00f2 a Londra e vennero coperte le statue dell\u2019ammiraglio Nelson, perch\u00e9 davano fastidio!\n\nDi lenzuola sugli elementi identitari della nostra storia e della nostra civilt\u00e0 ce ne stanno mettendo uno dietro l\u2019altro.\n\nQuanta gente sta usando i nostri principi di libert\u00e0 per demolire le nostre libert\u00e0?\n\nL\u2019abuso dei principi liberali \u00e8 all\u2019ordine del giorno.\n\nLe moderne democrazie liberali vivono di presupposti che non sono in grado pi\u00f9 di garantire.\n\nArriva uno che ti chiede la poligamia, e tu cosa gli rispondi, visto che hai garantito tutte le libert\u00e0?! Arriva uno che ti dice che vuole buttare la calce sul Maometto di San Petronio in nome della libert\u00e0 e tu cosa gli dici? C\u2019\u00e8 chi non porta una classe di studenti alla mostra col crocefisso di Chagal per non turbare la sensibilit\u00e0 di chi non la pensa come te. E tu cosa gli dici? Entriamo nel cosiddetto conflitto delle libert\u00e0, le libert\u00e0 tra di loro confliggono. Come ne usciamo?\u201d.\n\nAddio, Moretti\u2026"}