{"id": "eab45a62-1d47-4216-a51d-e45ccbcc3810", "meta_title": "Strani dolori allo stomaco, dopo 6 mesi muore Luigi, l'artigiano che amava le moto", "url": "https://www.ilgazzettino.it/nordest/treviso/motta_di_livenza_morto_luigi_novi_dolori_stomaco-6047812.html", "text": "MOTTA DI LIVENZA - Si \u00e8 spento nel pomeriggio di venerd\u00ec Luigi Novi, 55 anni, artigiano di lungo corso, molto conosciuto in paese. Non pi\u00f9 tardi dello scorso dicembre aveva accusato degli strani dolori allo stomaco. Una volta entrato in ospedale era stato sottoposto al tampone per sicurezza, ma non \u00e8 mai stato malato di Covid. Al termine di analisi pi\u00f9 approfondite, la terribile diagnosi di tumore. \n\nLA STORIA\n\nLuigi aveva lavorato come muratore e pittore edile cominciando con il pap\u00e0 Antonio, molto noto in paese, e poi pi\u00f9 avanti col fratello minore Ivan, oggi in Svizzera. Il pap\u00e0 \u00e8 deceduto nel 2006. Poi insieme al fratello aveva lavorato come artigiano in proprio, come pittore edile e cartongessista. Negli ultimi anni lavorava alle dipendenze della Service Maco di Fossalta di Portogruaro, in Provincia di Venezia: lavorava in pratica in cantieri dislocati in tutta Italia. Era appassionato di motorsport, seguiva in televisione con passione sia la Formula Uno che la MotoGp. Con commozione ricorda il cognato, Giuseppe Sartori, gi\u00e0 vicesindaco e consigliere comunale a Motta: \u00abEra un lavoratore molto esperto, gli piaceva quello che faceva. Dopo aver lavorato col padre, \u00e8 stato attivo come artigiano insieme al fratello Ivan. Ora era alle dipendenze di un'azienda: lavorava in tutta Italia e dunque lo si vedeva poco a Motta. Purtroppo gli \u00e8 stato diagnosticato questo brutto male ancora a dicembre. Nell'ultimo periodo aveva voluto rimanere a casa, con i suoi familiari. Ha sofferto davvero molto, ma cercava di non darlo a vedere\u00bb. \n\n\nFUNERALE\n\nLuigi Novi lascia la mamma Maria Luisa, la moglie Danka, la figlia Linda, la suocera Dragica, la sorella Lorena, il fratello Ivan, i cognati e tutti i parenti. Il funerale sar\u00e0 celebrato nel Duomo di San Nicol\u00f2 di Motta domani alle 10.30. Dopo le esequie si proseguir\u00e0 per la cremazione. La recita del rosario \u00e8 in programma questa sera, domenica, alle 18 sempre nel Duomo di Motta."}