{"id": "ba2cea63-3765-4768-9143-6d3587b0ac9e", "meta_title": "L\u2019incubo Delta: \u00abUn caso di Covid su quattro \u00e8 di variante indiana\u00bb", "url": "https://ilpiccolo.gelocal.it/trieste/cronaca/2021/06/22/news/l-incubo-delta-un-caso-di-covid-su-quattro-e-di-variante-indiana-1.40417481", "text": "A contare il numero dei contagi il pensiero va subito a un\u2019estate in libert\u00e0 e senza patemi d\u2019animo. Perch\u00e9 ieri (luned\u00ec 21 giugno) di nuovi casi se ne sono contati appena 495, il numero pi\u00f9 basso dal 18 agosto dello scorso anno. Solo che allora non c\u2019erano i vaccini e sappiamo com\u2019\u00e8 andata poi a finire. Ora oltre met\u00e0 della popolazione ha fatto la prima dose e un italiano su quattro ha completato il ciclo vaccinale.\n\nMa per quegli altri tre vacanze e stagione estiva rischiano di essere rovinate dalle nubi spinte dalla variante Delta. Che al di l\u00e0 dei risicati numeri ufficiali, appena l\u20191% secondo l\u2019ultima rilevazione di tre settimane fa dell\u2019Iss, sta invece dilagando. Solo che non ce ne accorgiamo perch\u00e9 facciamo pochi tamponi \u2013nelle ultime 5 settimane meno 31, 5% rileva la fondazione Gimbe\u2013 e sequenziamo ancora meno, il 2% scarso dei virus che intercettiamo.\n\nIl ministero della Salute proprio ieri ha disposto una nuova indagine rapida per stimare con pi\u00f9 esattezza la diffusione delle varianti Covid in Italia, Delta in testa. L\u2019indagine prender\u00e0 in considerazione i campioni di virus notificati il 22 giugno e poi sequenziati. Un rilevamento flash, al quale ci si augura presto faccia seguito un monitoraggio pi\u00f9 costante, dopo l\u2019annuncio da parte dell\u2019Iss della rete di laboratori italiani per il sequenziamento, presentata gi\u00e0 a gennaio e finanziata, almeno sulla carta, con 14 milioni ma mai realizzata.\n\nResta il fatto che, espandendosi sotto traccia la temuta variazione Delta, del 60% pi\u00f9 contagiosa di quella inglese, era a poco pi\u00f9 del 3% solo una settimana fa \u00e8 ora al 26% in base al dato pi\u00f9 attendibile delle sequenze depositate nella banca dati genetici internazionali Gisaid e ai numeri provenienti dall\u2019istituto di ricerca belga Sciensano.\nIn pratica, da mutazione rara che era il nostro Paese \u00e8 ora al quinto posto nel mondo per diffusione della variante nota agli scienziati come B.1.617.2. Peggio di noi stanno la Russia, dove \u00e8 targato Delta il 99% del virus in circolazione, la Gran Bretagna con il 98% ma anche il 30% di virus sequenziato, il Portogallo con il 96% di diffusione e un sequenziamento al 5%, gli Usa che \u00e8 al 31% e che sequenzia sempre il 5%. Nel Regno Unito e in quello dello zar Putin \u00e8 bastato poco pi\u00f9 di un mese perch\u00e9 da qualche decimale la presenza della Delta balzasse a percentuali bulgare. Alle quali \u00e8 corrisposto poi un netto aumento dei contagi, che in Gran Bretagna viaggiano al ritmo di almeno 10mila al giorno, con un incremento fortunatamente meno accentuato di ricoveri e decessi. Aumento che per\u00f2 c\u2019\u00e8 stato anche tra gli immunizzati, a riprova che almeno in parte la B.1.617.2 i vaccini li buca. Soprattutto quando di dose se ne \u00e8 ricevuta una soltanto.\n\nI dati della Public Healt England (Phe) dimostrano che la variante Delta non aggirerebbe pi\u00f9 di tanto le difese alzate dal vaccino di AstraZeneca, che con due dosi nel 92% dei casi eviterebbe il ricovero in ospedale. Mentre rispetto ai sintomi meno gravi la protezione sarebbe del 74% rispetto alla mutazione Alpha, ossia \u201cinglese\u201d, e del 64% quando ci si imbatte in quella Delta. Un altro studio pubblicato dalla prestigiosa rivista Lancet fornisce per\u00f2 percentuali un po\u2019 meno rassicuranti, pari a un 79% di protezione con il vaccino Pfizer e del 60% per quello di Oxford. Questo con la doppia dose perch\u00e9 con la singola la musica cambia e decisamente in peggio.\n\nUno studio condotto sempre dal Phe britannico ha rivelato che il 79% dei vaccinati con una dose ha registrato una risposta neutralizzante degli anticorpi ridotta del 50% rispetto al ceppo originario, al 32% con la variante Delta e al 25% con quella Beta, l\u2019ex sudafricana secondo il nuovo lessico \u201cgenomically correct\u201d. In pratica con l\u2019ex indiana in tre casi su 4 la prima dose del vaccino non impedisce il contagio e in alcuni casi guai peggiori. E c\u2019\u00e8 anche questo dietro quel \u201cmettere il corpo\u201d di Mario Draghi, spintosi, lui over 70, a farsi somministrare il richiamo con un vaccino diverso da AstraZeneca pur di convincere i refrattari all\u2019eterologa che in questo momento conta soltanto chiudere il ciclo vaccinale e farlo pi\u00f9 in fretta possibile. Perch\u00e9 ancora qualche giorno e quell\u2019aumento verticale della mutazione Delta inizier\u00e0 a tradursi anche in maggiori contagi e in una qualche misura in aumento di ricoveri e decessi. Il problema \u00e8 che le scorte di vaccini iniziano a scarseggiare. \u00abStiamo finendo le scorte, con le previsioni di luglio siamo sotto del 25% per Pfizer e meno 65% di Moderna\u00bb, confessa il governatore veneto Zaia, seguito a ruota dalle altre regioni. E anche qui sar\u00e0 il premier a doverci mettere la faccia, facendo insieme alla commissione Ue pressing su Big Pharma affinch\u00e9 acceleri i motori della produzione."}