{"id": "3696bc79-2f24-47e2-9f13-fabd92b7a271", "meta_title": "Variante Delta, quanto sono efficaci i vaccini? I dati e l\u2019allarme di Israele", "url": "", "text": "Roma, 5 lug \u2013 Quanto sono efficaci i vaccini contro la variante Delta? E\u2019 la domanda che un po\u2019 tutti si pongono, inevitabilmente visto il continuo parlare della diffusione di questa variante del Covid. Israele oggi ha lanciato un allarme che entra in rotta di collisione con quanto affermato dall\u2019Ema, l\u2019Agenzia europea del farmaco, appena quattro giorni fa. Verrebbe quindi da dire che l\u2019unica certezza sembra essere una sostanziale incertezza. Ma vediamo nel dettaglio il tutto.\n\nVariante Delta, quanto sono efficaci i vaccini? Le rassicurazioni dell\u2019Ema\nIl primo luglio \u00e8 arrivata la comunicazione dell\u2019Ema: \u201cSembra che i quattro vaccini autorizzati nell\u2019Ue proteggano contro tutte le varianti\u201d del Covid, \u201cinclusa la Delta\u201d. Sembra. Nello specifico, secondo Ema \u201ci primi dati suggeriscono che due dosi di vaccino proteggono contro la variante Delta e che gli anticorpi derivanti dai vaccini approvati neutralizzano la variante\u201d.\n\nI dati citati dal Corriere\nOggi il Corriere della Sera cita un apposito studio pubblicato sul New England Journal of Medicine piuttosto rassicurante sull\u2019efficacia dei vaccini contro il Covid. L\u2019articolo del Corriere \u00e8 stato scritto con la collaborazione di Sergio Abrignani, immunologo del Comitato Tecnico Scientifico. Sulle varianti si legge: \u201cContro la variante Alfa (dominante in Italia) c\u2019\u00e8 un buon livello di protezione dalla malattia severa e dall\u2019infezione, protezione per i vaccini Pfizer e Moderna scende dal 90-95%, all\u201985-90%, che vuol dire che si possono infettare il 10-15% di chi \u00e8 completamente vaccinato. Per AstraZeneca da un livello del 70-75%, si scende al 65-70%. Con una dose soltanto nei confronti della Delta c\u2019\u00e8 un crollo: con Pfizer si arriva appena al 30% di efficacia e con AstraZeneca al 20%. Quindi si possono infettare il 70-80% delle persone (a due settimane dall\u2019iniezione, perch\u00e9 prima l\u2019organismo \u00e8 ancora \u201cvergine\u201d dal punto di vista immunologico)\u201d. Bene ma non benissimo insomma, per quanto si sottolinei che con due dosi di vaccino Pfizer e Moderna la protezione contro la variante Delta sia comunque dell\u201985%-90%.\n\nLe \u201cbrutte notizie\u201d da Israele\nSempre oggi per\u00f2 da Israele arrivano informazioni meno confortanti. \u201cBrutte notizie in arrivo stamattina da Israele\u201d, scrive su Twitter lo scienziato israeliano-americano Yaniv Erlich, professore associato alla Columbia University. Erlich rilancia infatti i dati del ministero della Salute di Tel Aviv sulla protezione del vaccino Pfizer dalla variante Delta.\n\u201cIl ministero della Salute \u2013 riporta lo scienziato \u2013 riferisce che l\u2019efficacia di Pfizer per la protezione contro la variante Delta scende al 64% dal 94% contro altri ceppi. Ci\u00f2 ha importanti implicazioni per l\u2019immunit\u00e0 di gregge e la capacit\u00e0 del virus di evolversi ulteriormente\u201d.\n\nUn dato piuttosto sconcertante, in un Paese dove il 57% della popolazione \u00e8 completamente vaccinata. Tanto pi\u00f9 se consideriamo che tra il 2 maggio e il 5 giugno, in Israele il vaccino pareva mostrare un\u2019efficacia del 94,3%. Poi, dal 6 giugno, con la rimozione delle misure restrittive l\u2019efficacia \u00e8 crollata al 64%. Il vaccino quanto protegge davvero allora? Restano dubbi, se non altro vista la comunicazione non propriamente chiara, con enti diversi che affermano cose diverse. Intanto c\u2019\u00e8 chi paventa la necessit\u00e0 di ulteriori dosi di vaccino o altri richiami, per fronteggiare le varianti se i dati di Israele dovessero essere confermati."}