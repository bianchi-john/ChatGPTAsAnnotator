{"id": "f9c97907-d32c-4d29-88b4-757395ae3f98", "meta_title": "Coronavirus, la variante Delta (per ora) non preoccupa l\u2019Italia", "url": "https://www.lastampa.it/cronaca/2021/07/02/news/coronavirus-la-variante-delta-per-ora-non-preoccupa-l-italia-1.40453445", "text": "ROMA. Mentre i risultati della \u00abflash survey\u00bb a cura dell\u2019Iss certificheranno oggi stesso il dilagare anche in Italia della variante Delta il Monitoraggio settimanale all\u2019esame stamane della cabina di regia certifica che l\u2019ex indiana c\u2019\u00e8 ma per ora non si fa sentire. L\u2019incidenza dei contagi scende infatti da 11 a 9 ogni 100mila abitanti, il livello pi\u00f9 basso dall\u2019estate scorsa, mentre l\u2019Rt da 0,69 cala a 0,63.\n\nGli estensori del Monitoraggio tuttavia avvisano che \u00absebbene in assoluto i nuovi casi siano in diminuzione, la proporzione di casi di infezione da virus SARS-CoV-2 causati da varianti delta/kappa \u00e8 in aumento in Italia. La maggior parte di questi casi \u00e8 attribuibili a focolai circoscritti riportati in varie parti del paese. Poich\u00e9 la variante delta sta portando ad un aumento dei casi anche in paesi con alta copertura vaccinale, \u00e8 opportuno realizzare un capillare tracciamento e sequenziamento dei casi\u00bb. E\u2019 inoltre \u00abnecessario raggiungere una elevata copertura vaccinale ed il completamento dei cicli di vaccinazione per prevenire ulteriori recrudescenze di episodi di aumentata circolazione del virus sostenute da varianti emergenti con maggior trasmissibilit\u00e0\u00bb. \u00abSulla base dei dati e delle previsioni ECDC \u2013 \u00e8 la conclusione - della presenza di focolai causati dalla variante virale delta in Italia e delle attuali coperture vaccinali, \u00e8 opportuno mantenere elevata l\u2019attenzione, cos\u00ec come applicare e rispettare le misure necessarie per evitare un aumento della circolazione virale\u00bb.\n\nDa 15 settimane consecutive si registra una discesa dei nuovi casi Covid settimanali. Tuttavia si continua a rilevare una progressiva diminuzione dell'attivit\u00e0 di testing, calata di oltre il 60% da inizio maggio a oggi, che \u00absottostima il numero dei nuovi casi e documenta l'insufficiente tracciamento dei contatti\u00bb, rileva il nuovo monitoraggio indipendente della Fondazione Gimbe. In particolare, nella settimana 23-29 giugno 2021, rispetto alla precedente, si rileva una diminuzione del 26,9% di nuovi casi (5.306 rispetto a 7.262) e una stabilizzazione dei decessi (220 rispetto a 221). In calo anche del 26,8% i ricoveri con sintomi (1.676 rispetto a 2.289) e e del 25,4% le terapie intensive (270 rispetto a 362).\n\n\u00abProsegue, ormai pi\u00f9 lentamente, la riduzione dei pazienti ospedalizzati - afferma Renata Gili, responsabile Ricerca sui Servizi Sanitari Gimbe - che ha portato l'occupazione dei posti letto da parte dei pazienti Covid al 3% sia in area medica che in terapia intensiva: anche questa settimana tutte le Regioni registrano valori inferiori al 10% e sono 5 le Regioni senza pazienti Covid ricoverati in area critica\u00bb. In dettaglio, dal picco del 6 aprile i posti letto occupati in area medica sono scesi da 29.337 a 1.676 (-94,3%) e quelli in terapia intensiva da 3.743 a 270 (-92,8%). Le persone in isolamento domiciliare, dal picco del 28 marzo, sono passate da 540.855 a 50.878 (-90,6%). Mentre i decessi, in calo da 10 settimane consecutive, si sono stabilizzati attestandosi nell'ultima settimana ad una media 31 al giorno rispetto ai 32 della settimana precedente. \u00abTuttavia, - precisa il presidente della Fondazione Nino Cartabellotta - rispetto alla settimana 5-11 maggio il numero di persone testate settimanalmente si \u00e8 progressivamente ridotto del 60,3%, passando da 662.549 a 263.213\u00bb.\n\nDall'analisi della Fondazione Gimbe \u00e8 emerso inoltre che sono in tutto oltre 7 milioni i soggetti over 60 parzialmente o totalmente esposti a rischio di malattia grave che non hanno adeguata copertura contro la variante. Sono 4.648.515 (26,0%) gli over 60 in attesa di completare il ciclo con la seconda dose: di cui 3.154.159 con AstraZeneca, 1.286.101 con Pfizer-BioNTech e 208.255 con Moderna. \u00abPur non conoscendo al momento l'esatta prevalenza della variante Delta in Italia - ha spiegato Renata Gili, responsabile Ricerca sui Servizi Sanitari della Fondazione Gimbe - la sua maggiore contagiosita' e, soprattutto, la documentata limitata efficacia di una singola dose di vaccino richiedono una rivalutazione delle strategie vaccinali per minimizzarne l'impatto clinico e quello sui servizi sanitari\u00bb."}