{"id": "6542e210-4d37-4004-b5e6-1f9e3dbc20fa", "meta_dataset": "", "meta_language": "Italian", "meta_label": "Group 1", "meta_title": "San Giuliano Milanese, mistero sulla morte delle due amiche: cosa non torna e cosa hanno trovato i carabinieri", "url": "https://www.liberoquotidiano.it/news/italia/27834202/san-giuliano-milanese-mistero-morte-due-amiche-cosa-non-torna-cosa-hanno-trovato-carabinieri.html", "text": "\u00c8 stato identificato l\u2019agricoltore che avrebbe investito le due donne trovate morte nel campo di mais a San Giuliano Milanese. Rimane comunque un mistero la scomparsa della nazionalit\u00e0 marocchina, una di 28 e l\u2019altra di 31 anni. Una delle due aveva chiesto aiuto chiamando i soccorsi e dicendo che erano state travolte da una trebbiatrice. Poi il telefono si era scaricato e per gli agenti era stato impossibile trovare immediatamente il luogo in cui si trovavano. Ad oggi per\u00f2 qualcosa non torna. Stando a quanto riportato dal Corriere della Sera l'ipotesi della trebbiatrice potrebbe non essere valida. A spiegarlo i corpi che hanno lasciato \"supporre\" altre dinamiche. Per cominciare l\u2019assenza di piante tagliate e, anzi, l\u2019assenza di arbusti piegati da un ipotetico passaggio di una trebbiatrice oppure, ammesso che non fosse quello il mezzo, per esempio da un trattore. \n\nPoi, in un breve spiazzo ricavato tra il granturco, sul terreno c\u2019erano cinque lattine di birra, vuote, e una delle donne era sotto una coperta, su un fianco, rannicchiata, nella tipica posizione di una persona che dorme. La seconda donna, anche lei con la coperta, era invece distesa con le braccia aperte. Non solo, la vicinanza con il boschetto della droga di Rogoredo, potrebbe far pensare che c'entri il tema degli stupefacenti. Infatti sul posto \u00e8 stata rinvenuta della carta stagnola. Motivo questo che pu\u00f2 far pensare che le amiche avrebbero raggiunto la zona in cerca di droga e l\u00ec avrebbero sostato.\n\nNon \u00e8 poi esclusa la presenza di altre persone, cristallizzate da impronte. Le due ragazze erano amiche di lunga data e da quanto raccontato dalla famiglia non avevano un'abitazione, ma giravano per i campi, munite di zampironi, di bottiglie di birra, di quelle coperte, e del cibo in scatola. Da un primo esame visivo delle salme, secondo gli inquirenti, le ferite sarebbero comunque compatibili con un urto da mezzo pesante."}