{"id": "4ffee038-00a4-467a-9266-efdd4449502b", "meta_title": "Israele, 2mila razzi lanciati finora da Gaza. Gaffe sull\u2019attacco di terra", "url": "https://www.ilsole24ore.com/art/israele-altri-130-razzi-l-esercito-valuta-entrare-gaza-AEYk4CI", "text": "Sono circa 2mila i razzi lanciati finora da Gaza verso Israele. Lo ha fatto sapere l\u2019esercito, citato dai media secondo cui nella passata notte ne sono stati tirati oltre 200 dall\u2019enclave palestinese: di questi, 30 sono ricaduti all\u2019interno della Striscia. Sempre durante la notte, circa 160 aerei dell\u2019Esercito israeliano hanno colpito oltre 150 \u00abobiettivi sotterranei\u00bb nel nord della Striscia di Gaza. Lo riferisce un comunicato delle Forze armate d'Israele citato dal Guardian. Parallelamente ai raid aerei forze di terra, artiglieria e truppe corazzate si sono schierate lungo il confine e hanno sparato centinaia di proiettili di artiglieria e carri armati. L\u2019obiettivo degli attacchi, si legge ancora nel comunicato, era la rete dei tunnel sotterranei di Hamas, della quale \u00absono stati distrutti molti chilometri\u00bb.\n\nLa gaffe sull\u2019attacco di terra\n\nNessuna tregua nell\u2019escalation militare fra Israele e Hamas. Il quarto giorno di conflitto ha segnato una nuova crescita nei raid aerei e attacchi via razzo fra le due parti ma anche con una clamorosa Gaffe dell'esercito israeliano: nella notte ha infatti annunciato l'avvio delle operazioni di terra a Gaza ma, dopo un paio d'ore, ha precisato che le truppe non erano mai entrate nella Striscia, adducendo \u00abun problema di comunicazione interno\u00bb.\n\nIsraele continua comunque a bombardare in risposta alla pioggia di razzi da Gaza, con Netanyahu che afferma: faremo pagare a Hamas \u00abun prezzo molto alto\u00bb. Si aggiorna, intanto, il bollettino delle vittime. Sono 119 i morti, tra cui 27 minori, e pi\u00f9 di 600 i feriti nella Striscia di Gaza dal\u2019inizio delle ostilit\u00e0 tra Israele e Hamas. Lo riporta il Times of Israel che cita una nota diffusa dal ministero della Sanit\u00e0 dell\u2019enclave palestinese controllata da Hamas. In precedenza la tv satellitare al-Jazeera parlava di 113 morti compresi 31 minori. Da parte israeliana, le Idf confermano stamani su Twitter un bilancio che parla di sette morti a causa della pioggia di razzi lanciati dalla Striscia in direzione di Israele. Secondo le autorit\u00e0 israeliane, sottolinea il Times of Israel, la maggior parte delle vittime nell\u2019enclave palestinese sono membri di \u00abgruppi terroristici\u00bb o persone rimaste uccise da razzi che non hanno raggiunto Israele ma sono caduti all\u2019interno della Striscia.\n\nL'esercito israeliano intorno a Gaza\n\nL\u2019esercito in questi giorni ha rinforzato il suo schieramento attorno alla Striscia e ha annunciato il richiamo di altri 9mila riservisti, oltre ai cinquemila gi\u00e0 richiamati nei giorni scorsi. Tra questi - secondo la tv pubblica - quelli delle unit\u00e0 Iron Dome, dell'intelligence e dell'aviazione mentre non ci sarebbero tra questi soldati di fanteria n\u00e8 delle unit\u00e0 corazzate. Sono state anche bloccate tutte le licenze. Le speranze di una tregua sembrano quindi sempre pi\u00f9 esili, anche se gli Stati Uniti di Joe Biden hanno spedito nella regione l\u2019inviato per il conflitto israelo-palestinese Hady Amr per incontrare le parti e cercare una de-escalation.\n\nIsraele, estese fino a sabato restrizioni nelle aree sotto il tiro dei razzi\n\nLe autorit\u00e0 militari israeliane hanno esteso fino alla sera di sabato le restrizioni d'emergenza imposte nelle aree sotto il tiro dei razzi di Hamas. In queste zone del sud e il centro d'Israele, compresa l'area metropolitana di Tel Aviv, le scuole rimangono chiuse e sono vietati raduni all'esterno di oltre 10 persone. Al chiuso si pu\u00f2 stare al massimo in cento e i luoghi di lavoro possono rimanere aperti solo se vi \u00e8 un rifugio anti missile nelle vicinanze. Lo riferisce Times of Israel. La decisione del Comando del fronte interno dell'Idf (forze di difesa israeliane) \u00e8 stata presa in base alla valutazione che il conflitto non mostra segni di ridursi."}