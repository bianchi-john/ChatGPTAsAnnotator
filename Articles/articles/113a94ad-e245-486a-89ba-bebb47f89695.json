{"id": "113a94ad-e245-486a-89ba-bebb47f89695", "meta_title": "Dimagrimento \"consapevole\": il segreto per una remise en forme duratura", "url": "https://torino.repubblica.it/cronaca/2021/05/31/news/dimagrimento_consapevole_il_segreto_per_una_remise_en_forme_duratura-303614149/", "text": "In Piemonte le temperature si sono alzate, in molti sono partiti per il ponte del 2 giugno, e la voglia di ricominciare a \u201cvivere\u201d , uscire ed essere in forma ed in linea si stanno percependo sensibilmente. Dopo mesi di lockdown in cui il cibo, compensatore del mal animo e la sedentariet\u00e0 hanno lasciato un segno incisivo sulle bilance e sulla salute dell\u2019intero organismo , \u00e8 arrivato il momento di parlare di remise en forme.\n\n\n\nTanti hanno provato una dieta almeno una volta nella vita, da quella letta su una rivista a quella suggerita dagli amici, o semplicemente quella del \u201cfai da te\u201dsulla base di ci\u00f2 che si sa o si suppone di sapere. Molti si sono rivolti correttamente agli esperti dietologi e nutrizionisti ma molto spesso nonostante l\u2019impegno e le tante rinunce, il risultato non ha premiato gli sforzi profusi, o se lo ha fatto magari ha creato una momentanea illusione per poi tornare ad effetto yo-yo al peso di partenza se non anche di pi\u00f9:come mai?\n\n \n\nSemplicemente perch\u00e8 dimagrire non \u00e8 solo una questione di calorie, infatti non si ingrassa solo per eccesso di cibo, ma il pi\u00f9 delle volte il problema sta in un\u2019alimentazione sbilanciata, in associazioni tra alimenti non corrette, nello stress, nel metabolismo lento e molte volte il sovrappeso \u00e8 determinato dall'affaticamento o dalla intossicazione di un organo che \"rallenta\" tutte le funzioni legate all'assorbimento del cibo.\n\n \n\nInoltre l\u2019accumulo dei chili nella stragrande maggioranza dai casi, nasce dalla mente: i chili in pi\u00f9 sono il prodotto di un rapporto distorto con noi stessi, dalla mancanza di autostima, e di conseguenza dall\u2019incapacit\u00e0 di ascoltare i desideri pi\u00f9 profondi e di osservarsi allo specchio con onest\u00e0, dalla paura, dal peso di una relazione che non funziona o della famiglia, dalle preoccupazioni economiche , dall\u2019ingabbiamento in cui troppo spesso ci si sente afflitti sia a livello lavorativo che personale.\n\n \n\nQuando si subisce, si \u00e8 arrabbiati, si soffre o manca la forza di reagire, la via pi\u00f9 semplice e atavica \u00e8 quella di sfogarsi sul piatto di carbonara divorato in solitudine, o su quella pizza di mezzanotte, o sul mezzo chilo di cioccolatini ingurgitati davanti alla tv con quell\u2019insano piacere subito seguito da sensi di colpa e dal chilo in pi\u00f9 gi\u00e0 ben visibile la mattina seguente.\n\n \n\nIl cibo pu\u00f2 diventare purtroppo il primo sostituto del piacere, una soluzione facile e a portata di mano ma controproducente; la medicina psicosomatica gi\u00e0 da tempo ha evidenziato il rapporto esistente fra cibo ed emozioni e la necessit\u00e0 di intervenire anche in questo campo per non rendere vano ogni tentativo di perdere peso. Ecco perch\u00e8 la dieta tradizionale fine a se stessa il pi\u00f9 delle volte serve a ben poco, eccessive privazioni intristiscono ed indeboliscono energeticamente e se non si procede con uno sguardo olistico non solo a ci\u00f2 e a quanto si mangia, ma a come lo si fa, diventa difficile tornare in forma e soprattutto mantenerne il risultato.\n\n \n\nRemise en forme significa \"recuperare una buona forma psico-fisica attraverso attivit\u00e0 fisica motoria, dieta adeguata, tecniche di rilassamento, trattamenti estetici e medici\", quindi parla di un lavoro complementare tra le varie discipline e non sempre, ahim\u00e8, viene affrontato cos\u00ec. Da naturopata posso innanzitutto chiarire che non esiste un percorso di remise en forme uguale per tutti, perch\u00e8 ognuno ha le sue caratteristiche di terreno, le sue modalit\u00e0 di risposta e le sue sfumature emotive, tutti elementi che vanno ri-conosciuti e considerati al fine di ottenere il risultato migliore con una personalizzazione necessaria all\u2019obiettivo finale.\n\n \n\nScegliere cibi di qualit\u00e0 \u00e8 il primo passo, ma non basta perch\u00e8 vanno valutate le quantit\u00e0 e gli abbinamenti nonch\u00e8 i metodi di cottura. Occorre poi imparare a leggere le etichette di ci\u00f2 che si compra, eppure credetemi non basta ancora. In primo luogo bisogna eliminare tossine e ristagni con l\u2019aiuto di rimedi naturali che facilitano e soprattutto spengono quello stato infiammatorio cronico che rallenta tutte le funzioni d\u2019organo. Inoltre bisogna imparare a mangiare in modo equilibrato e variato perch\u00e8 in ogni alimento c\u2019\u00e8 una parte benefica per ognuno di noi e occorre individuare a seconda delle specifiche necessit\u00e0 ci\u00f2 che \u201cnutre \u201c in modo corretto.\n\n \n\nIn tutto questo \u00e8 necessario ascoltare e riconoscere le proprie emozioni perch\u00e9 solo cos\u00ec si riesce ad evitare di utilizzare il cibo come compensazione, e con l\u2019aiuto di tecniche di rilassamento specifiche e di \u201ccome\u201d bisogna atteggiarsi verso il cibo ecco che si raggiunge il riequilibrio in modo globale e duraturo. Molte volte \u201cimparare\u201d il comportamento alimentare corretto fa gi\u00e0 met\u00e0 del risultato.\n\n \n\nQualche piccolo suggerimento in proposito? In primo luogo bisogna mangiare sempre da seduti e con una corretta postura, senza fare altro e in modo particolare parlare al telefono, litigare o guardare la televisione. Il tempo corretto per un pasto \u00e8 di almeno una ventina di minuti, perch\u00e8 occorre masticare lentamente, introducendo il boccone quando il precedente \u00e8 stato gi\u00e0 ingoiato.\n\n \n\nUn segreto per darsi il ritmo giusto? Appoggiare le posate dopo ogni boccone, provate e vi accorgerete che gusterete meglio ci\u00f2 che mangiate e lo digerirete senza problemi. Bere acqua sappiamo quanto sia fondamentale ma non mentre si mangia perch\u00e8 potrebbe rallentare la digestione diluendo troppo i succhi gastrici: molto meglio nell\u2019arco della giornata in modo bene distribuito.\n\n \n\n\"Si dice che l\u2019appetito vien mangiando, in realt\u00e0 viene a star digiuni!\" (Tot\u00f2), infatti due spuntini tra i pasti principali permettono una corretta assimilazione dei cibi, tengono sveglio il metabolismo ed evitano di arrivare a pranzo e cena troppo affamati! Le cotture degli alimenti ovviamente non prevedono troppe elaborazioni e fritture, anzi meglio ci\u00f2 che si pu\u00f2 mangiare crudo o appena scottato, ma le preparazioni devono essere curate nella presentazione, ricche di colori e di aromi che profumano ed insaporiscono, perch\u00e8 se i sensi sono appagati lo sar\u00e0 anche la nostra mente e si innescher\u00e0 quella piacevolezza che deriva dalla soddisfazione personale: un bagliore che ri-accende il \u201cgusto\u201d per la vita!"}