{"id": "8f210aae-5e9f-4783-b47d-ce0bc6171394", "meta_dataset": "", "meta_language": "Italian", "meta_label": "Group 1", "meta_title": "\u00abUna situazione mai vista\u00bb, le voci da Israele e dalla Striscia", "url": "https://www.editorialedomani.it/politica/mondo/una-situazione-mai-vista-le-voci-da-israele-e-dalla-striscia-r08lxbxn", "text": "Hila Fenlon ha 44 anni e vive a Nativ Haasara, un moshav o comunit\u00e0 agricola a pochi metri (e due muri) dalla striscia di Gaza. Le case dei mille abitanti locali sono su un\u2019altura si da cui si vede Beit Hanoun, la cittadina pi\u00f9 settentrionale dell\u2019enclave palestinese. Quando c\u2019\u00e8 un\u2019escalation coi miliziani di Gaza la strada che conduce verso sud e finisce al valico di Erez, dove si entra nella Striscia, viene chiusa dall\u2019esercito, e residenti e giornalisti possono raggiungere la localit\u00e0 soltanto attraverso una stradina sterrata. I momenti di tensione sul fronte meridionale da questi parti si vivono al quadrato: le esplosioni colpiscono a caso e causano rumori assordanti. Ma questa escalation, che finora ha fatto 7 morti in Israele e 83 morti a Gaza, fra cui diversi leader di Hamas, secondo Fenlol \u00e8 la peggiore di sempre.\n\n\u00abVivo qui da vent\u2019anni, ricordo ancora il primo razzo lanciato dalla Striscia in Israele. Era il 9 Aprile 2001, ero incinta di nove mesi, e cadde nelle serre in cui lavoro da bracciante. Da allora ne ho viste di tutti i colori, ma mai come in questi giorni\u00bb, dice al telefono mentre sullo sfondo si sente il rumore delle esplosioni. \u00abI razzi impiegano solo 3-4 secondi a raggiungere Nativ Haasara dalla Striscia, il che significa che il sistema anti-missilistico Iron Dome non fa a tempo a entrare in azione\u00bb, spiega la contadina israeliana, che politicamente ha posizioni di sinistra. \u00abIeri hanno colpito un\u2019automobile che viaggiava su una strada qua vicino, uccidendo una persona e ferendone due gravemente. Oggi stiamo lavorando a ripulire il supermercatino locale, che \u00e8 stato colpito da un razzo. \u00c8 intollerabile che un\u2019organizzazione terroristica pensi di poter cominciare a sparare sui civili quando gli pare\u00bb.\n\nDall\u2019altra parte\n\nDall\u2019altra parte della frontiera, pochi chilometri pi\u00f9 a sud, il cinquantottenne palestinese Hassan Jabber \u00e8 rinchiuso in casa nel campo profughi di Bureij, nell\u2019est della striscia di Gaza. Circa il 70 per cento dei palestinesi di Gaza sono profughi del 1948, e malgrado ormai vivano in citt\u00e0 edificate, continuano a considerarle dei campi profughi. Dice Jabber: \u00abIeri notte hanno bombardato una casa a 100 metri da me, era vuota. Tre ore fa ne hanno colpite altre due, in una sono morte due persone e cinque sono rimaste ferite, nell\u2019altra cinque sono rimaste ferite. Quando ci sono gli attacchi i bambini cominciano a piangere e lasciarsi prendere dal panico. La cosa grave \u00e8 che in occasione degli ultimi attacchi gli israeliani non hanno avvertito. Di solito telefonavano ai civili o ai vicini per metterli in guardia, o lanciavano bombe deboli di avvertimento. Ma ora non lo fanno pi\u00f9. Oggi sarebbe l\u2019iftar (la fine del Ramadan, ndr), ma non stiamo andando a trovare nessuno\u00bb. Secondo Jabber i miliziani della striscia sono soddisfatti dell\u2019andamento del conflitto: fonti della sicurezza israeliana d\u2019altronde confermano che lo stato ebraico \u00e8 stato colto di sorpresa dalla qualit\u00e0 e quantit\u00e0 dei missili lanciati.\n\nGli scontri a Gerusalemme\n\nAlla domanda come mai tutto sia cominciato, Jabber non ha dubbi: \u00abGerusalemme \u00e8 troppo importante nella nostra religione, gli israeliani hanno fatto un grave errore ad entrare nelle moschee della Spianata, \u00e8 normale che tutti gli arabi abbiano reagito\u00bb. Gi\u00e0, perch\u00e9 Gaza non \u00e8 l\u2019unico fronte di queste giornate di guerra. Ancora pi\u00f9 grave \u00e8 la balcanizzazione delle cittadine israeliane all\u2019interno dei confini internazionalmente riconosciuti dello stato, sulla scia delle violenza di Gaza. Aggressioni gratuite su base etnico-religiosa hanno fatto centinaia di feriti da Akko a Haifa, da Bat Yam a sud di Tel Aviv a Jaffa, a Lod e in numerose altre localit\u00e0 di Israele. Ormai si parla di guerra civile: il primo ministro Benjamin Netanyahu ha annunciato il dispiegamento dell\u2019esercito nelle citt\u00e0 e ha autorizzato la detenzione amministrativa. Alla luce della situazione Naftali Bennett, leader dell\u2019opposizione che stava per costruire un governo alternativo a Bibi con l\u2019appoggio degli arabi, ha annunciato che torner\u00e0 al tavolo dei negoziati con la destra di Netanyahu.\n\nI pattugliamenti ad Haifa\n\nA Haifa, uno dei luoghi degli scontri fra arabi ed ebrei israeliani, raggiungiamo Shahin Nasser, trentaquattrenne traduttore arabo-israeliano. \u00c8 abituato a vivere e lavorare con israeliani di religione ebraica da una vita, e parla un perfetto ebraico. \u00abCi siamo organizzati in due-trecento cento ragazzi arabi di Haifa per pattugliare le strade della citt\u00e0, ed evitare che gli hooligan fascisti israeliani aggrediscano palestinesi indifesi\u00bb, dice. \u00abLa polizia di Israele non sta facendo il proprio mestiere, quello di proteggere i cittadini israeliani, ma piuttosto sta difendendo le squadracce di estremisti che vengono per menare cittadini indifesi\u00bb, dice.\n\n\u00abCantano \u201cmorte agli arabi\u201d e ci sentiamo minacciati. A Haifa abbiamo sempre vissuto insieme, \u00e8 una citt\u00e0 multiculturale. Ma ieri hanno ferito tre persone e dobbiamo difenderci, cercando di non scontrarci con la polizia\u201d. Alla domanda se ricordi una situazione cos\u00ec grave dice: \u00abUna situazione del genere si era vista soltanto durante la seconda intifada, furono le mie prime manifestazioni\u00bb."}