{"id": "45fbdee5-8792-4b2d-b2f3-52d3a8f0a154", "meta_dataset": "", "meta_language": "Italian", "meta_label": "Group 2", "meta_title": "Canada, quasi 50 gradi sul termometro: un intero Paese distrutto dalle fiamme, \"edifici inghiottiti in poco tempo\"", "url": "https://www.liberoquotidiano.it/news/esteri/27815510/canada-quasi-50-gradi-termometro-intero-paese-distrutto-da-fiamme-edifici-inghiottiti-poco-tempo.html", "text": "Un Paese in Canada \u00e8 stato letteralmente travolto e distrutto dal caldo. Il termometro ha raggiunto i 49,6 gradi creando una cupola di afa mortale che ha prima messo in ginocchio e poi segnato la fine di Lytton (questo il nome del Paese). Il caldo, infatti, ha portato allo scoppio di un incendio violento che si \u00e8 propagato in un istante a causa della siccit\u00e0. Bruciando in soli quindici minuti l\u2019intero territorio, che di solito registra una media estiva di 20 gradi.\n\nI cittadini di Lytton erano stati gi\u00e0 avvertiti di un incendio che stava divampando a sud del villaggio. Ma un nuovo incendio, alimentato dai forti venti, ha sorpreso tutti e inghiottito gli edifici in pochissimo tempo: le fiamme si sono propagate cos\u00ec rapidamente che - come riporta il Corriere della Sera - \u00e8 stato impossibile per le autorit\u00e0 inviare un ordine di evacuazione. \"La nostra povera cittadina di Lytton se n\u2019\u00e8 andata - ha scritto su Facebook la preside Edith Loring-Kuhanga -. Abbiamo caricato tutto nei nostri veicoli e abbiamo iniziato a guidare. Non avevamo corrente o internet a Lytton e tutti stavano cercando di raggiungere i loro cari. \u00c8 cos\u00ec devastante: siamo tutti sotto choc! I membri della nostra comunit\u00e0 hanno perso tutto\".\n\nLa situazione in Canada sta sfuggendo di mano. Quello di Lytton, infatti, non \u00e8 un caso isolato. Nei giorni scorsi si sono sviluppate decine di incendi impossibili da contenere, che hanno portato alla morte di almeno 486 persone in cinque giorni. Senza contare, poi, i danni all\u2019agricoltura, le strade deformate e le linee elettriche sciolte. Gli esperti spiegano che il motivo alla base di questa emergenza sono i cambiamenti climatici. Sir David King, l\u2019ex capo consigliere scientifico del Regno Unito, ha dichiarato: \u201cNessun posto \u00e8 sicuro, chi avrebbe previsto una temperatura di 48/49\u00b0C nella Columbia Britannica?\u201d. E ancora Michael Mann, professore di scienze atmosferiche alla Pennsylvania State University: \"Dovremmo prenderlo molto sul serio. Se scaldi il pianeta, vedrai una maggiore incidenza di temperature estreme\"."}