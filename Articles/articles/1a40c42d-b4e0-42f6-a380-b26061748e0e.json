{"id": "1a40c42d-b4e0-42f6-a380-b26061748e0e", "meta_dataset": "", "meta_language": "Italian", "meta_label": "Group 1", "meta_title": "\"Ferragnez\" Renzi, lo scontro social: \u201cChe schifo che fate politici\u201d", "url": "https://www.ilgiorno.it/politica/ferragni-renzi-ddl-zan-social-1.6561021", "text": "L'influencer si schiera a favore del Ddl Zan e attacca Salvini e Italia Viva. La risposta dell'ex premier: \"Frasina banale e qualunquista\". Fedez replica: \"Fai pip\u00ec sulla testa degli italiani dicendogli che \u00e8 pioggia\" \n\nLe dichiarazioni fatte da certe persone fanno pi\u00f9 rumore. E se su Instagram hai 24,1 milioni di follower, fino a poco fa il profilo italiano con pi\u00f9 seguito, la cassa di risonanza \u00e8 discreta: Chiara Ferragni con una serie di storie, ha apertamente attaccato Italia Viva e Matteo Salvini in merito a quanto sta succedendo intorno al Ddl Zan. L\u2019influencer ha condiviso il post della pagina \u201cFelicemente Lgbt\u201d che ritrae Matteo Renzi e recita \u201cL\u2019Italia \u00e8 il paese pi\u00f9 transfobico d\u2019Europa, ed Italia Viva (con Salvini) si permette di giocarci su!\u201d. La Ferragni ha commentato in modo molto conciso e diretto: \u201cChe schifo che fate politici\u201d.\n\nMa non \u00e8 finta qui. Perch\u00e9 la Ferragni ha pubblicato in successione altre due storie instagram: \u201cLa triste verit\u00e0 \u00e8 che nonostante una legge che tuteli donne, disabili e persone appartenenti alla categoria lgbtq+ SERVA nel nostro paese e sia attiva nel resto dell\u2019Europa da decenni, in Italia non verr\u00e0 mai approvata perch\u00e9 la nostra classe politica preferisce guardare sempre il proprio interesse personale\u201d.\n\n\u201cLa tutela contro l\u2019odio verso queste categorie dovrebbe essere un obiettivo di tutta la popolazione e di tutti i partiti politici- prosegue l\u2019influencer cremonese- ed il fatto che il Ddl Zan non verr\u00e0 probablimente mai approvato \u00e8 una grande sconfitta per tutti noi. Una sconfitta per ognuno di noi\u201d. Parole dure dunque, dopo le prese di posizioni di Fedez, anche Chiara si allinea per formare il \u201cfronte Ferragnez\u201d e far sentire tutto il loro sostegno al Ddl Zan.\n\nNon si \u00e8 fatta attendere la risposta, sempre via social, di Matteo Renzi: \u201cChiara Ferragni entra nel dibattito sulla legge Zan dicendo ai suoi 24 milioni di follower \u201cche schifo i politici\u201d, con la mia faccia. Ho sempre difeso Ferragni da chi la criticava quando postava dagli Uffizi o da chi vorrebbe minimizzare il ruolo degli influencer. Lo faccio anche oggi. Fa bene Chiara Ferragni a dire quello che pensa. Solo che da lei mi aspettavo qualcosa di pi\u00f9 che una frasina banale e qualunquista. Dire che i politici fanno schifo \u00e8 il mediocre ritornello di chi vivi di pregiudizi. Da una persona che stimo mi aspetterei un confronto nel merito\u201d.\n\nIl leader di Italia Viva prosegue la sua riflessione nel post fiume su Facebook e sfida la Ferragni : \u201cMa sia chiaro, la politica, cara Ferragni, \u00e8 un\u2019attivit\u00e0 nobile e non fa schifo. La politica si misura sulla capacit\u00e0 di cambiare le cose, non di prendere like. Quando tutti mi dicevano che non dovevamo cambiare Conte noi non abbiamo seguito l\u2019onda social: abbiamo ragionato con la nostra testa e grazie al nostro coraggio \u00e8 arrivato Draghi. E le cose vanno meglio. Anche allora gli influencer ci attaccavano e insultavano. Anche allora noi siamo andati controcorrente. E abbiamo vinto. Sono pronto a un dibattito pubblico con la dottoressa Ferragni, dove vuole e come vuole. Sono sempre pronto a confrontarmi con chi ha il coraggio di difendere le proprie idee in un contraddittorio. Se ha questo coraggio, naturalmente\u201d\n\nAd aggiungere altro pepe alla vicenda ci ha pensato Fedez. Il rapper milanese si \u00e8 schierato in difesa della moglie con un Tweet: \"Stai sereno Matteo, oggi c'\u00e8 la partita. C'\u00e8 tempo per spiegare quanto sei bravo a fare la pip\u00ec sulla testa degli italiani dicendogli che \u00e8 la pioggia\". A questo punto, non resta che attendere il prossimo capitolo di questa polemica social."}