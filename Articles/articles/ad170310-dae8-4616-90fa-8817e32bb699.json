{"id": "ad170310-dae8-4616-90fa-8817e32bb699", "meta_title": "A Cassaro 100% di vaccinati: \u00e8 il primo Comune siciliano \"covid free\"", "url": "https://qds.it/cassaro-covidfree-primo-comune-siciliano-100-vaccinati/", "text": "\"Sono orgogliosa che i miei concittadini si siano vaccinati in massa. Cassaro da questa domenica \u00e8 il primo Comune della Sicilia dove la copertura anti covid \u00e8 quasi del 100 per 100\". A dirlo \u00e8 la sindaca del Comune pi\u00f9 piccolo della provincia di Siracusa, Mirella Garro che adesso si fregia del titolo di paese 'covid free' segnale che fa ben sperare per l'arrivo della stagione turistica.\n\n\"Ieri - racconta Garro - abbiamo chiesto all\u2019Asp di potere anticipare la giornata dell\u2019Open day ed al Poliambulatorio di via San Sebastiano sono stati vaccinati tutti quelli che non l\u2019avevano ancora fatto. Sono state 163 le inoculazioni che vanno ad aggiungersi alle 400 somministrate in precedenza agli anziani, soggetti fragili e i vari over. Debbo complimentarmi per la maturit\u00e0 dei giovani di Cassaro che spontaneamente si sono recati al Punto vaccinale, senza fare alcuna differenza sul tipo di fiala che gli veniva inoculata\".\n\n\"La nostra Comunit\u00e0 \u00e8 formata per la maggior parte da anziani e la copertura totale poteva arrivare soltanto con la vaccinazione di massa, che c'\u00e8 stata\", aggiunge la sindaca Garro. A Cassaro soltanto i ragazzi al di sotto dei 16 anni non sono stati vaccinati. \"Nessuno qui a Cassaro si tirer\u00e0 indietro - conclude la sindaca - quando arriver\u00e0 il loro turno si sottoporranno ai vaccini, anche per evitare di rimanere contagiati e di contagiare persone che non vivono nel nostro paese\"."}