{"id": "19d1909f-6c14-42e6-917a-2b6d9fecc7ba", "meta_dataset": "", "meta_language": "Italian", "meta_label": "Group 2", "meta_title": "Meteo, grandinate record e bombe d'acqua da Nord a Sud: danni in Veneto e Sardegna", "url": "https://www.ilmessaggero.it/italia/meteo_grandine_bomba_acqua_veneto_sardegna_treviso_venezia_cagliari_danni_cosa_e_successo_ultima_ora_14_maggio_2021-5960064.html", "text": "Meteo primaverile caratterizzato dal maltempo, con bombe d'acqua e forti grandinate da Nord a Sud Italia, con danni registrati sia In Veneto sia in Sardegna. In Veneto, nelle provincia di Venezia a in quella di Treviso, c\u00ec\u00e8 stata una violenta grandinata oggi pomeriggio, con i chicchi di grandine grandi quanto noci che hanno imbiancato strade e campagne. Tutto \u00e8 successo in pochi minuti: all'improvviso, attorno alle 16, i nuvoloni si sono fatti neri e poi si \u00e8 scaricata una grande quantit\u00e0 di grandine. Ne \u00e8 uscita un'immagine di un paesaggio surreale sia a Portogruaro, specie tra i rioni di San Nicol\u00f2, Santa Rita e nella frazione di Portovecchio, che a Castelfranco Veneto. I chicchi sono caduti a terra lasciando un manto bianco, come se avesse nevicato. I danni sono ingenti tra auto rovinate e coltivazioni sepolte dai chicchi. Numerose le chiamate giunte ai vigili del fuoco che stanno intervenendo nei territori colpiti.\n\nBomba d'acqua e grandine a Cagliari\n\nUna bomba d'acqua e - a tratti - una copiosa grandinata, si sono abbattute su Cagliari dove le temperature hanno subito un'improvvisa diminuzione in poche ore. Dopo le piogge di questa mattina che, a causa di un flusso di correnti occidentali con il transito di nuvolosit\u00e0 irregolare di origine atlantica, hanno caratterizzato il nord dell'Isola, la perturbazione primaverile si \u00e8 spostata nel meridione con temporali e copiose precipitazioni sulla parte sudoccidentale della regione. In serata \u00e8 atteso l'arrivo del maestrale che spazzer\u00e0 via le nuvole e la pioggia, ma porter\u00e0 a un notevole aumento della ventilazione con raffiche che potranno superare anche gli 80 chilometri orari."}