{"id": "d6324f36-a665-4352-ab7a-65ee0c2bd931", "meta_title": "Roma Pride, folla in piazza e slogan pro Ddl Zan: \u00abVogliamo i nostri diritti\u00bb. Cortei in 6 citt\u00e0 italiane", "url": "https://www.ilmessaggero.it/roma/news/pride_roma_folla_piazza_slogan_pro_ddl_zan_vogliamo_diritti-6046300.html", "text": "\u00abIl Vaticano ha fatto una operazione di marketing involontaria a nostro favore, grazie grande Stato Vaticano!\u00bb, ironizza Imma Battaglia, storica attivista Lgbt, al Roma Pride con altri migliaia per dare una spinta popolare al disegno di legge Zan contro l'omotransfobia. che ha provocato la dura posizione della Chiesa. Da Milano alla capitale, passando per Ancona, L'Aquila, Faenza (Ravenna) e Martina Franca (Taranto), la tradizionale parata per i diritti degli omosessuali \u00e8 tornata dopo l'impossibilit\u00e0 da Covi dell'anno scorso e si \u00e8 innestata nel dibattito politico che lacera la maggioranza Draghi.\nIl Pride in 6 citt\u00e0, Zan a Milano\n\n\u00abDialogare anche con la destra? Ma avete idea di che destra abbiamo nel paese? - dice da Milano il deputato Pd Alessandro Zan -. Orban ce lo abbiamo a casa nostra. Dico agli omofobi, ai nazisti, che qui c'\u00e8 l'Italia migliore\u00bb. Il relatore del ddl assimila il premier ungherese a Matteo Salvini e aggiunge: \u00abMa con che credibilit\u00e0 possiamo sederci a un tavolo con loro? C'\u00e8 stata una forte mobilitazione e gli italiani sono favorevoli a questa legge anche nel centro destra\u00bb. A Roma si \u00e8 visto il deputato di Forza Italia Elio Vito, cos\u00ec come i candidati a sindaco Carlo Calenda - \u00abvogliamo la legge\u00bb, ha affermato il leader di Azione - e il dem Roberto Gualtieri con la compagna di partito Monica Cirinn\u00e0, protagonista sulla legge per le unioni civili.\n\nNel capoluogo lombardo il sindaco Beppe Sala ha regalato un orologio arcobaleno a Zan, perch\u00e9 \u00abil tempo \u00e8 scaduto - ha detto -. Andiamo in Parlamento e andiamoci a contare\u00bb. All'Arco della Pace a Milano i colori dell'arcobaleno hanno coinvolto migliaia di persone tra bandiere, ghirlande, borse e visi dipinti per l'evento conclusivo della Pride Week. Un popolo eterogeneo, di giovanissimi e genitori, di omosessuali ed etero, transessuali e poliamorosi, quasi tutti in mascherina, ma con un difficile distanziamento. Mentre sul palco sfilavano cantanti di rap e trap, nella piazza sventolavano bandiere di Verdi, Pd, antifascisti, studenti e una miriade di associazioni che combattono per l'Europa dei diritti.\nA Roma giovani protagonisti\n\nA Roma i veri protagonisti del Pride sono stati gli adolescenti, grande maggioranza tra Rete Studenti e gruppi di giovanissimi nelle migliaia di partecipanti al sit-in. In testa al corteo lo striscione 'Orgoglio e ostentazion\u00e8, che precedeva un attivista nelle vesti di Cristo Lgbt con corona di spine, stimmate e lenzuolo arcobaleno. \u00abPer la laicit\u00e0 dello Stato aboliamo il Concordato\u00bb, recitava un altro striscione. Slogan e insulti contro il Vaticano, ma anche ironia e balli lungo il percorso, con mascherine spesso abbassate e pochissimo distanziamento. 'Vogliamo i nostri diritt\u00ec, 'Ddl Zan', 'Libert\u00e0' tra le frasi pi\u00f9 scandite, ma anche \u00abVaticano vaff...'. Sui cartelli, parecchi in inglese, si leggevano frasi come 'Sono bisessuale, non confus\u00e0. A sfilare le bandiere del Circolo omosessuale Mario Mieli e del neonato Partito Gay con il candidato a sindaco di Roma Fabrizio Marrazzo, che ha avuto un vivace scambio di opinioni con Calenda sulla maternit\u00e0 surrogata davanti alle tv. Pi\u00f9 in l\u00e0 le Famiglie Arcobaleno, associazione genitori omosessuali, e le immancabili, imponenti drag queen.\n\nGiugno 2021 \u00e8 il 51esimo Pride Month, celebrazione in cui milioni di persone in tutto il mondo fanno festa per le strada a sostegno della comunit\u00e0 Lgbtq. Quest'anno torneranno molte parate del Gay Pride, sospese l'anno scorso a causa della pandemia. Anche in Italia. Migliaia di persone ieri hanno sfilato a Tel Aviv, una delle citt\u00e0 pi\u00f9 gay-friendly del mondo, mentre oggi il Gay Pride si affaccer\u00e0 in Italia, a Milano e Roma, ma non solo. Sono in programma parate a Parigi, Siviglia e Los Angeles (che ospiter\u00e0 il Trans Pride). Quanto a Dublino, tradizionalmente il Gay Pride pi\u00f9 famoso, perch\u00e9 dura 10 giorni, quest'anno ci sar\u00e0 soltanto un evento virtuale, sempre a causa del Covid. Il calendario del Gay Pride \u00e8 molto esteso. Solo per citare alcuni appuntamenti, il 3 luglio sono in programma le parate di Budapest e Monaco, il 15 luglio sar\u00e0 la volta del London Pride Festival, il 16 di Francoforte. Per la capitale tedesca, Berlino, bisogner\u00e0 attendere il 24 luglio. Agosto sar\u00e0 il mese di Praga, Reykjavk, Amsterdam, Stoccolma, Montreal, Copenaghen e della Silicon Valley. E si andr\u00e0 avanti in altre citt\u00e0 anche a settembre e ottobre."}