{"id": "679544ad-3238-4a0b-bba8-58cd8b6304d5", "meta_title": "Smantellata banda dello spaccio a Cagliari: 14 misure di custodia cautelare dalla Direzione antimafia", "url": "https://www.lanuovasardegna.it/cagliari/cronaca/2021/05/14/news/smantellata-banda-dello-spaccio-a-cagliari-14-misure-di-custodia-cautelare-dalla-direzione-antimafia-1.40269802", "text": "CAGLIARI. Ai vertici dell\u2019organizzazione di spaccio con sede operativa le case parcheggio in via Piero della Francesca, quartiere Mulinu Becciu, c\u2019era una donna, che assieme al suo compagno gestiva una rete di oltre 40 complici con ruoli diversi. La donna, Fabiana Eriu, cagliaritana, \u00e8 la madre del 20enne Alessandro Carcassi, precipitato nel vuoto e morto sul colpo sabato scorso mentre cercava di arrampicarsi sui tubi delle grondaie di una palazzina delle stesse case parcheggio.\n\nIl ragazzo era in licenza premio dal carcere minorile di Quartucciu dove era detenuto per motivi di droga. Anche lui faceva parte dei 40 e pi\u00f9 indagati perch\u00e9 facente parte dell\u2019organizzazione di spaccio. Questa mattina all\u2019alba i carabinieri del comando provinciale e della compagnia di Cagliari hanno eseguito 14 provvedimenti di custodia cautelare, dodici in carcere e due ai domiciliari.\n\nIn realt\u00e0 uno dei destinatari \u00e8 risultato irreperibile e viene attivamente ricercato. In cella l\u2019ordine d\u2019arresto \u00e8 stato notificato a Fabio Lacu (21 anni), gi\u00e0 detenuto per fatti di droga, mentre in carcere sono stati portati la socia ed ex compagna Fabiana Eriu (36enne), considerati i due capi della cosca, Alberto Partolino (37 anni), Giammatteo Cuccu (31), Marcello Pintori (35), Ambra Meloni (40), Gabrile Durzu (29), Pier Paolo Eriu (53), Simone Bellu (34), Selma Ben Aissa (34), Roberto Cadelano (56). Il dodicesimo \u00e8 quello ricercato. Ai domiciliari sono stati assegnati Riccardo Stazzu (22enne) e Nicolas Lugas.\n\nLe indagini sull\u2019organizzazione di spaccio, considerata per importanza la seconda dopo quella di Sant\u2019Elia smantellata lo scorso luglio, hanno perso avvio a fine 2016 a seguito di una sparatoria in un degli appartamenti delle case parcheggio. Sono andate avanti fino al 2019 con intercettazioni ambientali di vario genere, quando il quadro investigativo \u00e8 stato completato dai carabinieri, con altri episodi che sono proseguiti anche negli anni seguenti e che sono andati a integrare il rapporto gi\u00e0 consegnato dagli investigatori alla Procura. Pi\u00f9 precisamente alla Direzione distrettuale antimafia.\n\nIeri sono state firmate ed eseguite (esclusa una non rintracciata) le ordinanze di custodia cautelare a carico di 14 componenti l\u2019organizzazione di spaccio, con altre 40 persone indagate in stato di libert\u00e0."}