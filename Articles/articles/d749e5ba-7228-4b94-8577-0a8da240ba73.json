{"id": "d749e5ba-7228-4b94-8577-0a8da240ba73", "meta_dataset": "", "meta_language": "Italian", "meta_label": "Group 1", "meta_title": "Prof. Gervasoni: \u201cD\u2019ora in poi sar\u00e0 vietato criticare Mattarella\u201d", "url": "https://stopcensura.online/prof-gervasoni-dora-in-poi-sara-vietato-criticare-mattarella/", "text": "\u201cL\u2019unico reato per cui sono indagato \u00e8 vilipendio al presidente della Repubblica a mezzo social su twitter. La cosa curiosa \u00e8 che il mio profilo \u00e8 pubblico, e tutti possono andare a vedere cosa ho scritto, quindi non so perch\u00e9 ci sia stato bisogno di cercare altre prove scaricando tutti i miei materiali e portando via due pc\u201d. Cos\u00ec all\u2019Adnkronos il professore universitario Marco Gervasoni, docente dell\u2019ateneo del Molise finito tra i perquisiti nell\u2019indagine per minacce a offese al presidente della Repubblica, Sergio Mattarella, che conta undici indagati.\n\n\u201cI Carabinieri del Ros sono stati molto corretti, gentili e attenti \u2013 sottolinea Gervasoni \u2013 ma \u00e8 stata certo una sorpresa trovarmi gli uomini del reparto speciale, quelli che normalmente si occupano di Tot\u00f2 Riina e dei jihadisti, alla porta di casa\u2026 io sono un professore universitario e la mia \u00e8 stata solo legittima critica politica\u201d. Certo, ammette il docente, \u201csul mio profilo i post contro il presidente della Repubblica ci sono, perch\u00e9 io l\u2019ho criticato diverse volte, per\u00f2 sono tweet di critica politica, assolutamente non minacce. E se diventa vilipendio la critica politica allora vuol dire che siamo in regimi di altro tipo\u2026 Fa effetto\u201d. \n\nPeraltro, aggiunge, \u201cavevo 21mila follower e l\u2019account mi \u00e8 stato sequestrato, in questo modo la mia libert\u00e0 di espressione \u00e8 stata fortemente limitata\u201d. In ogni caso, aggiunge, \u201cio sono tranquillo: non troveranno nei miei dispositivi nessun contatto con ambienti eversivi e i tweet sono pubblici, quindi non vedo che elementi di novit\u00e0 possano emergere dalle indagini, se non a mio discarico\u201d."}