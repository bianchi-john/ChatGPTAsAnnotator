{"id": "1e96c067-412e-4a93-9dc3-2838ef233942", "meta_dataset": "", "meta_language": "Italian", "meta_label": "Group 1", "meta_title": "Caso Ciro Grillo, i video e quella telefonata rivelatrice: \u00abDai, mandali anche a me. Solo io non li ho visti\u00bb", "url": "https://www.open.online/2021/05/14/caso-ciro-grillo-scoperta-video-carabinieri/", "text": "Capitta, uno dei tre amici del figlio del fondatore del M5s, si rifiut\u00f2 di condividerli. Ma dal dialogo intercettato dagli inquirenti si deduce che avevano gi\u00e0 iniziato a circolare\n\nUn\u2019intercettazione agli atti dell\u2019inchiesta della procura di Tempio Pausania nei confronti di Ciro Grillo, Francesco Corsiglia, Edoardo Capitta e Vittorio Lauria, indagati per stupro di gruppo ai danni di Silvia, una ragazza di 19 anni, ha fatto scoprire ai carabinieri l\u2019esistenza di due video relativi al giorno in cui tutto \u00e8 accaduto, quelli che secondo Beppe Grillo proverebbero che la giovane era consenziente e che secondo l\u2019accusa mostrerebbero invece gli abusi subiti.\n\n\u00abMa dai. Sono l\u2019unico che non li ha visti\u00bb\n\nL\u2019episodio \u00e8 stato ricostruito dal Corriere della Sera e da la Repubblica. \u00c8 il 9 agosto del 2019 e Capitta, che non sa di essere intercettato, parla al telefono con un ragazzo non identificato. Quest\u2019ultimo gli chiede insistentemente di mandargli i filmati: \u00abDai, mandameli\u00bb. Capitta risponde: \u00abTi ho detto di no\u00bb. L\u2019altro non cede, ma Capitta rimane fermo nella sua decisione: \u00abNo, non li mando a nessuno. Poi ti racconto quando vengo\u00bb. E a questo punto il suo interlocutore ribatte: \u00abMa dai. Sono l\u2019unico che non li ha visti\u00bb.\n\nLo scambio ha fatto capire agli inquirenti non solo che esistevano dei filmati che era necessario acquisire, perch\u00e9 avrebbero potuto contribuire a fare chiarezza su quanto accaduto a Porto Cervo, nella casa del fondatore del M5s, il 17 luglio 2019. Ma anche che quelle immagini, presumibilmente, erano state gi\u00e0 viste da molte persone. Le indagini hanno accertato che Capitta non ha mai mandato a nessuno i video presenti sul suo smartphone. Il 29 agosto vengono sequestrati i telefonini dei quattro ragazzi indagati e nella stessa giornata, nel corso di uno scambio di messaggi fra due di loro, i carabinieri annotano un\u2019altra frase degna di nota: \u00abHo paura che quella ci ha denunciato\u00bb.\n\nLa scadenza del 23 maggio\n\nI filmati che il conoscente di Capitta avrebbe tanto voluto vedere sono almeno due e il loro contenuto \u00e8 stato gi\u00e0 pi\u00f9 volte descritto dalle cronache. Uno dura circa 20 secondi e mostra Grillo, Capitta e Lauria fare sesso con Silvia. Per l\u2019accusa \u00e8 una violenza di gruppo, per la difesa un rapporto consenziente. Corsiglia non si vede perch\u00e9 pare dormisse, ma Silvia accusa anche lui di averla violentata per primo. Il secondo filmato mostra sempre i tre amici che si filmano in pose pornografiche accanto a Roberta, l\u2019amica di Silvia, mentre dorme sul divano.\n\nGli avvocati dei quattro indagati stanno riflettendo se far interrogare di nuovo i loro assistiti e se proporre nuovi accertamenti sulle celle telefoniche, per definire meglio spostamenti e orari della giornata sotto inchiesta. Hanno tempo fino al 23 maggio, dopodich\u00e9 la procura potrebbe chiedere il rinvio a giudizio. A quel punto il caso passerebbe al giudice per l\u2019udienza preliminare, ma se la richiesta di nuovi accertamenti dovesse essere accolta, l\u2019udienza stessa potrebbe slittare a dopo l\u2019estate."}