{"id": "5822cef8-98a9-426b-9286-c63f9bdbd890", "meta_title": "Il catcalling dovrebbe essere reato", "url": "https://www.ilfattoquotidiano.it/2021/04/08/il-catcalling-dovrebbe-essere-reato/6158720/", "text": "E\u2019 un fenomeno tutto italiano: ogni volta che le donne denunciano le discriminazioni da cui sono colpite, che siano singole testimonianze affidate ai social o denunce collettive che nascono in seno al movimento delle donne, immediatamente ci sono reazioni uguali e contrarie nell\u2019opinione pubblica.\n\nSui social ne abbiamo uno spaccato. Le reazioni ostili consistono in colpevolizzazioni delle vittime o negazionismo, banalizzazioni o benaltrismo ovvero affermando la presenza di problemi pi\u00f9 gravi di cui occuparsi. Quindi, se una donna viene uccisa o subisce uno stupro in qualche modo se la sar\u00e0 andata a cercare, se subisce molestie sessuali o discriminazioni sul lavoro sicuramente saranno menzogne o esagerazioni per fatti di lieve entit\u00e0 e se subisce molestie verbali in strada si dir\u00e0 che c\u2019\u00e8 ben altro di pi\u00f9 importante di cui occuparsi.\n\nQualche giorno fa, Aurora Ramazzotti si \u00e8 sfogata su Instagram contro i molestatori da strada ricevendo molti attacchi da parte di uomini e di donne che le hanno riservato astio e ben poca solidariet\u00e0. Anche Vittoria Puccini si \u00e8 schierata a difesa di Aurora, dichiarando in una intervista che: \u201c\u00c8 una molestia soprattutto su una ragazza giovane che magari non ha la forza di farsela scivolare addosso. Anche se secondo me vale per tutte, pure se hai 40 anni\u201d.\n\nA parte le opinioni di pancia orientate pi\u00f9 dall\u2019antipatia per il personaggio che da un ragionamento approfondito sul fenomeno delle molestie verbali o sessuali, sono molti a pensare che in fondo fischiare una donna in strada, apostrofarla con \u201cah, bella!\u201d, pedinarla, affiancarla in auto, siano innocue manifestazioni di esuberanza virile da considerare con benevolenza.\n\nQuesti comportamenti molesti sono frequenti, basta una veloce ricerca sul web per vedere video che documentano che cosa vive sulla sua pelle una giovane donna che attraversa le strade da sola o in compagnia di amiche se passa accanto a uomini o a gruppi di ragazzi. Non \u00e8 infrequente che un molestatore abbia anche repentini cambiamenti d\u2019umore se l\u2019oggetto delle sue attenzioni non lo gratifica con un sorriso e un cenno di gratitudine per l\u2019apprezzamento e si passa dal \u201cah Bella!\u201d a \u201cBrutta troia!\u201d in pochi secondi. Fino ad atteggiamenti minacciosi di prevaricatori che impongono alle ragazze di sorridere.\n\nLa denuncia del problema emerge ciclicamente e viene portata all\u2019attenzione dell\u2019opinione pubblica perch\u00e9 continua a non essere affrontata. Nel 2005 a New York fu fondato il movimento Hollaback che condusse uno studio in 22 Paesi intervistando un campione di circa 16mila donne e rilevando che l\u201984% aveva subito molestie prima dei 17 anni e che la conseguenza della molestia era stata di frustrazione, umiliazione e aveva modificato i comportamenti delle donne che ne erano state oggetto. Hollaback \u00e8 diventato una denuncia internazionale sulle molestie che una donna deve fronteggiare centinaia di volte nell\u2019arco della vita sentendo la pervasivit\u00e0 di una strisciante aggressivit\u00e0 malcelata da complimento che finisce per condizionare il suo senso di sicurezza.\n\nL\u2019associazione Orlando di Bologna, lo scorso mese di gennaio, ha pubblicato una ricerca sulla percezione della sicurezza dei cittadini e delle cittadine ed ha rilevato che il 40% circa delle donne intervistate non si sente sicura in strada per la presenza di soggetti che aumentano la percezione del rischio mentre l\u2019Istat nel 2016 rilev\u00f2 che il 36,6% delle donne non esce di sera per paura. Nel 2020 Save the Children in occasione della Giornata Internazionale contro la violenza alle donne pubblic\u00f2 uno studio condotto da Ipsos su un campione di adolescenti di et\u00e0 compresa tra i 14 e i 18 anni che attestava come il 70% delle ragazze aveva dichiarato di aver subito molestie nei luoghi pubblici e apprezzamenti non richiesti e il 64% si era sentita a disagio per commenti o avance da parte di adulti. Lo studio ha anche rilevato che il 39% dei ragazzi e delle ragazze \u00e8 stato esposto sui social a contenuti che giustificano la violenza contro le donne e il 41% delle ragazze si \u00e8 sentita offesa e umiliata come donna da contenuti pubblicati online.\n\nPerch\u00e9 si continua a sottovalutare la pervasiva di una continuit\u00e0 di aggressioni che offendono, intimoriscono e limitano la libert\u00e0 delle donne? Perch\u00e9 banalizziamo la prevaricazione a esuberanza sessuale? Perch\u00e9 una donna dovrebbe sentirsi gratificata da un\u2019attenzione non richiesta? Sono domande che come uomini dovremmo porci soprattutto se pensiamo che la sola nostra presenza in una strada deserta di giorno o di notte, potrebbe intimorire una donna perch\u00e9 anche se non abbiamo intenzione di molestare o aggredire ma stiamo camminando per i fatti nostri, siamo percepiti come soggetti potenzialmente pericolosi solo per il fatto di essere uomini e questo a causa di comportamenti che troppi uomini giovani, adulti o anziani continuano a mettere in atto nei confronti delle donne.\n\nIn Francia la molestia \u00e8 reato dal 2020 grazie ad una legge promossa da Marl\u00e8ne Schiappa, Segretario di Stato per l\u2019uguaglianza di genere nel governo del Primo ministro Philippe ed \u00e8 punibile con multe che vanno dai 90 ai 1500 euro a seconda che si tratti di una molestia o di un atteggiamento intimidatorio. In Italia invece ci sono conduttori radiofonici (la notizia \u00e8 stata riferita da Beppe Severgnini sulla sua rubrica Italians) che dichiarano con la forza di un microfono e una stolta sicumera che gridare ad una donna \u201chai delle belle tette!\u201d non \u00e8 molestia. Le leggi servono, ma pi\u00f9 che mai \u00e8 importante cambiare la sottocultura machista che fa della prevaricazione delle donne una sorta di orgoglio virile. Tutto questo \u00e8 davvero penoso, \u00e8 intollerabile che si continui a ignorare il disagio delle donne e la limitazione della loro libert\u00e0. Uomini, svegliamoci!"}