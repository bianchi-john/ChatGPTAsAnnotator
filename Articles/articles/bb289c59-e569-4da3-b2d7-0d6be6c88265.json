{"id": "bb289c59-e569-4da3-b2d7-0d6be6c88265", "meta_title": "Covid, 480 contagi e 31 morti. L\u2019allarme di Israele: \u00abPfizer protegge dalla variante Delta solo al 64%\u00bb", "url": "https://www.focus.it/scienza/salute/israele-vaccino-pfizer-variante-delta", "text": "\u00c8 di 480 nuovi casi e 31 morti il bilancio delle ultime 24 ore dell\u2019emergenza Covid. Ieri i contagi erano stati 808 e i morti 12. I tamponi effettuati sono stati 74.649, per un indice di positivit\u00e0 che si attesta allo 0,64%, sostanzialmente stabile rispetto a ieri. Dunque, l\u2019andamento della pandemia in Italia resta confortante, sebbene la variante Delta continui ad allarmare tanto da spingere alcuni a mettere in discussione la piena ripresa della scuola a settembre. A generare una nuova preoccupazione, poi, \u00e8 arrivato uno studio israeliano secondo cui il vaccino Pfizer, coprirebbe solo al 64% dalla mutazione. Un dato rispetto al quale, per\u00f2, l\u2019infettivologo Matteo Bassetti ha chiarito: \u00abPrenderei tutto con le pinze\u00bb.\n\nSomministrate 54 milioni di dosi di vaccino\n\nIntanto, anche sul fronte dei ricoveri si continuano a registrare numeri costantemente in calo. In terapia intensiva ci sono oggi sei pazienti in meno di ieri, per un totale di 191 persone in rianimazione in tutta Italia. Sono stati poi 1.582 i guariti da ieri, per un totale di 4.092.586 da inizio pandemia. Zero contagi da ieri in provincia di Trento, in Molise e in Val d\u2019Aosta. Oggi, poi, secondo quanto anticipato dal ministro della Salute, Roberto Speranza, l\u2019Italia dovrebbe superare la quota di 54 milioni di dosi di vaccino somministrate, continuando a viaggiare su una media di 500mila al giorno.\n\nLa \u00abbrutta notizia\u00bb da Israele: Pfizer copre la variante Delta solo al 64%\n\nProprio su questo fronte per\u00f2 una doccia fredda \u00e8 arrivata da Israele da dove stamattina sono arrivate \u00abbrutte notizie\u00bb, come ha scritto su Twitter, Yaniv Erlich, scienziato israeliano-americano e professore associato alla Columbia University. \u00abIl ministero della Salute \u2013 ha scritto Erlich \u2013 riferisce che l\u2019efficacia di Pfizer per la protezione contro la variante Delta scende al 64% dal 94% contro altri ceppi. Ci\u00f2 ha importanti implicazioni per l\u2019immunit\u00e0 di gregge e la capacit\u00e0 del virus di evolversi ulteriormente\u00bb. La notizia comunque in Italia \u00e8 stata accolta con cautela dall\u2019infettivologo Matteo Bassetti.\n\nBassetti cauto: \u00abLa prenderei con le pinze\u00bb\n\n\u00abPrenderei tutto con le pinze\u00bb, ha detto all\u2019Adnkronos il primario di malattie infettive all\u2019ospedale San Martino di Genova. \u00abPrima di dire che tutto va male aspettiamo di vedere questi dati pubblicati, confermati su un noto campione, perch\u00e9 \u2013 ha sottolineato Bassetti \u2013 fino a prova contraria abbiamo dei dati gi\u00e0 pubblicati che ci dicono che invece non \u00e8 cos\u00ec, quindi farei un po\u2019 attenzione\u00bb.\n\nL\u2019ipotesi della terza dose\n\nBassetti, quindi, ha ricordato che \u00abi dati inglesi di pochi giorni fa parlavano di un\u2019efficacia al 90-95%\u00bb. \u00abUn dato \u2013 ha aggiunto \u2013 non pu\u00f2 sfiduciare quello che abbiamo detto fino ad oggi rispetto a un\u2019esperienza inglese molto pi\u00f9 grande rispetto a quella di Israele. Non che io abbia dei dubbi su quello che dice Israele, per\u00f2 sono due dati che mi pare siano un po\u2019 in contrasto l\u2019uno con l\u2019altro\u00bb. Ma \u00abse cos\u00ec fosse, se questi dati fossero confermati, urge evidentemente una presa di posizione su un\u2019eventuale terza dose che copra dalla variante. Certamente \u2013 ha concluso Bassetti \u2013 non cambierei niente di quello che abbiamo fatto fino a oggi, anche perch\u00e9 non avrebbe senso. Continuiamo a mantenere le restrizioni al chiuso, continuiamo a vaccinare come abbiamo fatto fino a oggi. Altre cose non se ne possono fare\u00bb."}