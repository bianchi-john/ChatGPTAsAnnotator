{"id": "481b4c62-4531-438b-845c-8844d0fd48c3", "meta_dataset": "", "meta_language": "Italian", "meta_label": "Group 2", "meta_title": "Emanuele, figlio del cassiere di un clan mafioso, ucciso a Palermo a 26 anni a colpi di pistola al mercato della Vucciria: indagini in corso", "url": "https://www.ilmessaggero.it/italia/emanuele_burgio_omicidio_palermo_morto_mercato_vucciria_news_oggi-5993701.html", "text": "Emanuele Burgio, 26 anni, \u00e8 stato ucciso con colpi d'arma da fuoco nel popolare mercato della Vucciria a Palermo, centro nevralgico della movida. Il delitto \u00e8 avvenuto in via dei Cassari. Sul posto sono intervenuti i sanitari del 118 che hanno trasportato la vittima in ospedale, dove \u00e8 morto al pronto soccorso. Le indagini sono condotte dalla squadra mobile.\n\nChi \u00e8 la vittima\n\nEmanuele Burgio, il 26enne ucciso con almeno tre colpi d'arma da fuoco nel popolare mercato della Vucciria a Palermo, \u00e8 figlio di Filippo gi\u00e0 condannato per mafia. Il padre \u00e8 considerato il cassiere del clan di Porta Nuova e uomo del boss Gianni Nicchi. Filippo Burgio era stato coinvolto nell'operazione dei carabinieri Hybris del 2011 e condannato con pena definitiva a 9 anni di reclusione. Soccorso da alcuni familiari il 26enne \u00e8 stato portato nel pronto soccorso del Policlinico di Palermo. Le sue condizioni era per\u00f2 gravissime. Appena si \u00e8 sparsa la voce dell'accaduti in ospedale sono arrivate circa trecento persone. La notizia della morte ha scatenato la rabbia di alcuni dei presenti, soprattutto tra parenti e amici, che volevano vedere il corpo di Emanuele Burgio a tutti i costi. La calma \u00e8 stata riportata dalla polizia. Sull'omicidio indaga la squadra mobile della Questura di Palermo.\n\nScene di disperazione davanti il Policlinico di Palermo\n\nScene di disperazione, nella notte, davanti al Policlinico di Palermo, dove \u00e8 morto Emanuele Burgio. Un centinaio di persone, tra amici e conoscenti della vittima, si sono radunati nei pressi dell'ospedale per avere notizie del congiunto. Quando si \u00e8 appresa l notizia della morte in molti hanno iniziato a gridare e a piangere. Qualcuno si \u00e8 sentito male.\n\nNon ci sono testimoni\n\nNon ci sono testimoni dell'omicidio. La Squadra mobile ha sentito per tutta la notte parenti e conoscenti della vittima. E cerca dei testimoni. Si stanno controllando anche le videocamere di sorveglianza che ci sono nella zona, per verificare se sono stati registrati i momenti degli spari."}