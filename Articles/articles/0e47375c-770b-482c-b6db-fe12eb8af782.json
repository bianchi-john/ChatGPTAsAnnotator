{"id": "0e47375c-770b-482c-b6db-fe12eb8af782", "meta_title": "Mario Della Cioppa nuovo questore di Roma", "url": "https://roma.repubblica.it/cronaca/2021/05/31/news/questore_roma-303612820/", "text": "Pescarese ha ricoperto il primo incarico da Questore ad Alessandria nel 2015, poi ad Ascoli Piceno e Fermo, dove nel 2016 ha dovuto gestire l\u2019emergenza del terremoto. Nel 2017 il trasferimento a Foggia. Da giugno 2019 era alla guida della Questura di Catania.\n\nMario Della Cioppa \u00e8 il nuovo questore di Roma. Si \u00e8 insediato oggi presso la Questura della Capitale subentrando al questore uscente Carmine Esposito nominato prefetto di Foggia dal Consiglio dei ministri dello scorso 17 maggio. Della Cioppa da oggi dovr\u00e0 gestire la sicurezza della Capitale. Dopo l\u2019omaggio al picchetto d\u2019onore insieme al capo della Polizia Lamberto Giannini, ha deposto una corona di alloro in ricordo dei caduti all\u2019ingresso della Questura di Roma. La cerimonia \u00e8 poi proseguita nel cortile di San Vitale, dove il nuovo Questore Della Cioppa ha tenuto un discorso davanti ai dirigenti dei Distretti cittadini e alle donne e agli uomini della Polizia.\n\nPescarese, 62 anni il prossimo 19 settembre, ha ricoperto il primo incarico da Questore ad Alessandria nel 2015, poi ad Ascoli Piceno e Fermo, dove nel 2016 ha dovuto gestire l\u2019emergenza del terremoto. Nel 2017 il trasferimento a Foggia. Da giugno 2019 era alla guida della Questura di Catania.\n\nLaureato in giurisprudenza a Teramo, ha conseguito il master universitario di II\u00b0 Livello nella formazione all\u2019niversit\u00e0 Cattolica di Milano ed il master universitario di II\u00b0 livello in \u201cSicurezza, coordinamento interforze e cooperazione internazionale\u201d conseguito all\u2019universit\u00e0 La Sapienza di Roma. Nella lunga carriera ha avuto incarichi al reparto mobile di Padova, alla quetura di Belluno come dirigente della divisione amministrativa e come capo di gabinetto.\n\nNegli anni 90 ha prestato servizio alla Questura di Pescara, sua citt\u00e0 d\u2019origine, nella divisione anticrimine e capo di gabinetto, oltre che capo della squadra mobile. Dal 1998 al 2002 ha ricoperto l\u2019incarico di dirigente del reparto prevenzione crimine \u201cAbruzzo\u201d e, poi, \u00e8 stato direttore della scuola per il controllo del territorio di Pescara, dove ha curato vari progetti nazionali legati alla polizia di prossimit\u00e0 ed alla formazione del poliziotto di quartiere.\n\nNominato cavaliere della Repubblica dal 2003, \u00e8 stato infine questore di Alessandria, Ascoli Piceno e Fermo, Foggia e Catania. Nel 2020 ha ricevuto a Pescara il Ciatt\u00e8 D\u2019Oro.\n\nAl suo posto a Catania arriva l\u2019attuale questore di Messina Vito Calvino e al posto di quest\u2019ultimo nella citt\u00e0 dello Stretto va Gennaro Capoluongo, che lascia L\u2019Aquila.\n\nAuguri di buon lavoro sono arrivati a Mario Della Cioppa per l\u2019importante incarico di Questore di Roma dal presidente della Regione Lazio, Nicola Zingaretti , che in una nota scrive: \u201cSono certo che con la sua professionalit\u00e0 affronter\u00e0 al meglio questo nuovo ruolo. Voglio anche rivolgere un ringraziamento particolare al Questore uscente Carmine Esposito per l\u2019eccellente lavoro svolto in questi anni a Roma e rivolgergli gli auguri pi\u00f9 sinceri per le nuove sfide che lo attendono\u201d."}