{"id": "0c2a7047-28f8-4839-b02c-73c58447c827", "meta_dataset": "", "meta_language": "Italian", "meta_label": "Group 1", "meta_title": "Coronavirus, il monitoraggio Gimbe: \u201cNuovi casi in crescita del 5%, ma calano i decessi\u201d", "url": "https://www.lastampa.it/cronaca/2021/07/08/news/coronavirus-indagine-gimbe-nuovi-casi-in-crescita-del-5-ma-calano-i-decessi-1.40475563", "text": "ROMA. Sono in crescita, rispetto alla settimana precedente, i casi Covid diagnosticati in Italia. Lo rileva la fondazione Gimbe. L'incremento \u00e8 di 265 casi: 5.571, contro i 5.306 della settimana scorsa. Una crescita percentuale del 5%. In calo invece i decessi, che passano da 220 a 162, con una diminuzione in percentuale del 26,4%. Cos\u00ec come diminuisce un altro indicatore, quello degli attualmente positivi, che oggi sono 42.579 contro i 52.824 della scorsa settimana.\n\nContinua il trend col segno meno delle terapie intensive che passano da 270 a 187 (-83), con un calo in percentuale del 30,7%. Cos\u00ec anche i ricoverati con sintomi: erano 1.676 la scorsa settimana e sono 1.271 oggi (- 405), con una diminuzione del 24,2%. Meno anche le persone in isolamento domiciliare: da 50.878 passano a 41.121, con una differenza di 9.757 e una diminuzione percentuale del 19,2%.\n\n\u00abSul fronte dei nuovi casi settimanali - dichiara Nino Cartabellotta, presidente della Fondazione Gimbe - dopo 15 settimane consecutive di discesa si rileva un incremento del 5% rispetto alla settimana precedente. Anche l'attivit\u00e0 di testing, dopo 7 settimane di calo, registra un aumento del 15,5%, continuando tuttavia ad attestarsi su numeri troppo bassi, con conseguente sottostima dei nuovi casi e insufficiente tracciamento dei contatti\u00bb.\n\nDalla settimana 5-11 maggio il numero di persone testate settimanalmente si \u00e8 progressivamente ridotto del 60,3%, passando da 662.549 a 263.213, per poi risalire questa settimana a 303.969. In 11 Regioni si registra un'inversione di tendenza con un incremento percentuale dei nuovi casi rispetto alla settimana precedente, mentre le restanti 10 Regioni si confermano in calo (tabella). I decessi, dopo l'apparente stabilizzazione della scorsa settimana verosimilmente imputabile a ricalcoli, hanno ripreso a scendere attestandosi nell'ultima settimana a 162 con una media di 23 al giorno rispetto ai 31 della settimana precedente. \u00abIl trend dei pazienti ospedalizzati - afferma Renata Gili, responsabile Ricerca sui Servizi Sanitari della Fondazione Gimbe - prosegue la sua discesa sia in area medica che in terapia intensiva, dove l'occupazione di posti letto da parte dei pazienti Covid si attesta al 2%. Tutte le Regioni registrano valori inferiori al 10% e sono 8 le Regioni che non contano pazienti Covid ricoverati in area critica\u00bb.\n\nIn dettaglio, dal picco del 6 aprile i posti letto occupati in area medica sono scesi da 29.337 a 1.271 (-95,7%) e quelli in terapia intensiva da 3.743 a 187 (-95%). Le persone in isolamento domiciliare, dal picco del 28 marzo, sono passate da 540.855 a 41.121 (-94,2%). \u00abGli ingressi giornalieri in terapia intensiva - spiega Marco Mosti, Direttore Operativo della Fondazione Gimbe - sono in calo da oltre 3 mesi e la media mobile a 7 giorni e' di 5 ingressi al giorno\u00bb."}