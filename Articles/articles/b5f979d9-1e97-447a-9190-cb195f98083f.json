{"id": "b5f979d9-1e97-447a-9190-cb195f98083f", "meta_title": "Meteo, arriva il caldo africano: temperature fino a 42 gradi", "url": "https://www.lanazione.it/firenze/cronaca/ondata-calore-estate-2021-meteo-1.6556991", "text": "La nuova ondata di calore interesser\u00e0 tutte le regioni e le massime cominceranno a salire fino a toccare il picco tra mercoled\u00ec e venerd\u00ec\n\nDopo i violenti temporali che hanno attraversato il Nord nella giornata di domenica, l\u2019anticiclone africano torna a conquistare l\u2019Italia con una nuova ondata di calore che questa volta interesser\u00e0 tutte le regioni. Il team del sito www.iLMeteo.it informa che da oggi far\u00e0 sempre pi\u00f9 caldo e le temperature massime cominceranno a salire gradualmente, ma costantemente, fino a toccare il picco tra mercoled\u00ec e venerd\u00ec. Se fino a marted\u00ec i valori massimi non supereranno i 33-34 C al Centro-Nord e i 36 C al Sud (eccetto in Sicilia che registrer\u00e0 38 C su alcune zone), da mercoled\u00ec e poi gioved\u00ec e venerd\u00ec in citt\u00e0 come Bologna, Firenze, Roma, Terni, Perugia, Chieti, Campobasso, Macerata si potranno toccare punte di 36-38 C, in Puglia spiccheranno invece i 41-42 C di Matera e Foggia. \n\nMa far\u00e0 caldo anche sul resto delle citt\u00e0, come a Milano, Padova, Modena, Prato, Viterbo (35 C). Il tempo sar\u00e0 prevalentemente soleggiato e soltanto sulle Alpi pi\u00f9 occidentali potranno svilupparsi dei temporali pomeridiani. Ecco le previsioni nel dettaglio. Luned\u00ec 5. Al nord: nebbie locali in Veneto, sole altrove. Al centro: soleggiato. Al sud: poche nubi. Marted\u00ec 6. Al nord: isolati temporali su Val d\u2019Aosta e alto Piemonte. Al centro: sole prevalente. Al sud: soleggiato. Mercoled\u00ec 7. Al nord: temporali pomeridiani sulle Alpi occidentali. Al centro: sole e caldo a tratti intenso. Al sud: sole prevalente e clima caldo. Gioved\u00ec con pi\u00f9 temporali sulle Alpi, Prealpi e medio/alte pianure del Nordovest, tanto sole e caldo altrove."}