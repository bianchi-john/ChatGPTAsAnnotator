{"id": "b5067687-5dd2-4b72-9036-3bed2ab549a1", "meta_dataset": "", "meta_language": "Italian", "meta_label": "Group 1", "meta_title": "Carbonara, 46enne ucciso e abbandonato in un casolare: arrestato presunto omicida", "url": "https://www.baritoday.it/cronaca/omicidio-casolare-carbonara-arrestato-44enne-rumeno.html", "text": "\u00c8 un pregiudicato di 44 anni il presunto assassino di Mihalcea Vasile, il 46enne ritrovato morto la sera del 12 maggio in un casolare abbandonato nel quartiere Carbonara di Bari con ferite da arma da taglio e da un corpo contundente alla testa e al torace. L\u2019uomo, Bosuioc Gheorhe, \u00e8 stato fermato e trasferito in carcere.\n\nLe indagini dei carabinieri, coordinati dal pm Giuseppe Dentamaro, hanno consentito di ricostruire la dinamica del delitto e di identificare l\u2019autore grazie agli elementi raccolti sul luogo dell\u2019omicidio e alle dichiarazioni della compagna della vittima, testimone oculare dell\u2019aggressione. Sono ancora in corso accertamenti sul movente dell\u2019omicidio, maturato nel corso di una lite. L\u2019uomo dopo l\u2019omicidio ha fatto perdere le proprie tracce fino a quando, nella tarda serata di ieri, \u00e8 stato rintracciato dalla Polizia nella stazione ferroviaria di via Cifarelli. Una volante \u00e8 intervenuta nella stazione dove una telefonata al 113 aveva segnalato la presenza di alcuni cittadini stranieri che, saliti a bordo di un treno, in evidente stato di ubriachezza, importunavano gli altri utenti."}