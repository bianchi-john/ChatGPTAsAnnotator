{"id": "4cd87a98-b98f-4470-80a7-56d34ea1d993", "meta_dataset": "", "meta_language": "Italian", "meta_label": "Group 1", "meta_title": "Addio Raffaella Carr\u00e0: funerali e camera ardente. Ecco dove e quando saranno", "url": "https://www.rainews.it/dl/rainews/articoli/Roma-oggi-l-ultimo-saluto-a-Raffaella-Carra-i-funerali-all-Ara-Coeli-b510a71d-dac2-4229-b971-dd46360bffaf.html", "text": "Ultimo saluto al simbolo della tv tricolore: tre giorni di celebrazioni a Roma. Lo storico compagno Japino: \"Venerd\u00ec abbraccio virtuale dei fan\"\n\nL'Italia dice addio a Raffaella Carr\u00e0. Dopo averla applaudita in oltre sessant'anni di carriera, in televisione e dal vivo, il Paese \u00e8 pronto a dare l'ultimo saluto al caschetto biondo pi\u00f9 famoso dello spettacolo tricolore, la show girl deceduta ieri pomeriggio dopo una terribile malattia tenuta nascosta al pubblico. \n\nQuando e dove salutare Raffaella\n\nQuesto nel dettaglio il programma delle esequie di Raffaella Carr\u00e0, che saranno celebrate a Roma, la citt\u00e0 che era diventata la residenza della popolarissima donna di spettacolo, nata a Bologna da pap\u00e0 romagnolo (la famiglia gestiva un bar a Bellaria, sulla riviera adriatica). Domani, mercoled\u00ec 7 luglio, alle ore 16 \u00e8 prevista la partenza del corteo funebre da Via Nemea 21.\n\nIl corteo far\u00e0 le seguenti tappe, luoghi simbolo della carriera della stella di \"Pronto Raffaella\" e \"Carramba\", fra l'altro, dove si fermer\u00e0 un minuto per il pubblico saluto all'artista: l'auditorium RAI del Foro Italico, in largo Lauro de Bosis, la sede della tv di Stato in via Teulada 66, il Teatro delle Vittorie di via Col di Lana 20 , la storica sede Rai di viale Mazzini 14 e il Campidoglio (Sala Protomoteca).\n\nL'apertura della camera ardente sar\u00e0 alle ore 18. Ingressi consentiti - nel rispetto delle regole anti-assembramento al chiuso - fino a mezzanotte. Si entrer\u00e0 dalla Cordonata e poi, attraverso piazza del Campidoglio e la scalinata del Vignola, accesso alla Sala Protomoteca.\n\nGiovedi 8 luglio la camera ardente sar\u00e0 aperta dalle ore 8 alle 12 e poi dalle 18 a mezzanotte. Venerd\u00ec 9 luglio alle ore 12 si terr\u00e0 la funzione funebre presso la chiesa di Santa Maria in Ara Coeli, sempre su Piazza del Campidoglio. \nIl saluto virtuale\n\nLo storico compagno Sergio Japino, intanto, ha un messaggio per i fan di Raffella. \"Faccio un appello: chiedo a tutti i suoi fans, in Italia, nel mondo, nelle chiese dei piccoli paesini come in quelle delle grandi citt\u00e0 - ha detto - di darsi appuntamento alle ore 12 di questo venerd\u00ec, per offrire tutti insieme l'ultimo saluto virtuale a Raffaella\". \u00c8 l'appello che il regista nato a Ventotene ha voluto lanciare questo pomeriggio a tutti i fan di Raffaella Carr\u00e0. Il grande ultimo abbraccio dei fan si svolger\u00e0 all'ora in cui si celebreranno le esequie, previste proprio per venerd\u00ec 8 luglio a Roma, presso la chiesa di Santa Maria in Ara Coeli."}