{"id": "579677f8-35e4-4408-8bd7-e0e0f2b3a0cb", "meta_title": "La Maddalena Covid free: il 5 e 6 giugno seconda dose per 3.847 residenti", "url": "https://www.lanuovasardegna.it/olbia/cronaca/2021/05/29/news/la-maddalena-covid-free-il-5-e-6-giugno-seconda-dose-per-3-847-residenti-1.40328931", "text": "LA MADDALENA. La Regione, con l'Ats Sardegna e la collaborazione dell'amministrazione comunale, del Comando dell'Esercito Sardegna, del Comando operativo di vertice Interforze e della Marina Militare, oltre alla rete solidale Ad Adiuvandum e alle associazioni di volontariato del territorio, proceder\u00e0 con il richiamo della vaccinazione anti covid nell'Isola di La Maddalena nelle giornate di sabato 5 e domenica 6 giugno prossimi.\n\nPer una questione organizzativa le attivit\u00e0 verranno concentrate in due giornate e in un unica sede, l'ex Arsenale. Le convocazioni della popolazione verranno effettuate direttamente dall'amministrazione comunale.\n\nSono 3.847 le persone convocate per effettuare il richiamo del vaccino Pfizer/BioNTech, mentre sono state 405 le dosi somministrate del siero monodose Janssen, Johnson&Johnson, e per il quale e' stato gi\u00e0 completato ciclo di vaccinazione, e che vanno ad aggiungersi ai cittadini gia' immunizzati e che erano stati vaccinati in precedenza nel Punto di vaccinazione ospedaliero.\n\nLa campagna di vaccinazione a La Maddalena si inserisce nell'ambito dell'accordo tra le Regioni e la struttura commissariale per l'emergenza Covid, per l'immunizzazione di massa della popolazione delle isole minori."}