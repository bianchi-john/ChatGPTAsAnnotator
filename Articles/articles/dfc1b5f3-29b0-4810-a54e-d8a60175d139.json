{"id": "dfc1b5f3-29b0-4810-a54e-d8a60175d139", "meta_title": "Vaccini, la consigliera municipale a Roma: \u00abCi iniettano i quantum dots per rendere gli umani macchine telecomandate\u00bb", "url": "https://www.ilmattino.it/societa/persone/vaccini_la_consigliera_municipale_roma_ci_iniettano_quantum_dots_rendere_umani_macchine_telecomandate-5700750.html", "text": "I vaccini a mRNA o RNA messaggero? Secondo una consigliera municipale a Roma, servono a modificare geneticamente le persone per trasformarle in macchine telecomandate a distanza. Francesca Benevento, eletta nel Municipio XII con il M5S e poi passata al gruppo misto dopo diverse polemiche con il partito, ha pubblicato su Facebook alcuni post decisamente controversi.\n\nLA TEORIA SUL COVID\n\nNon \u00e8 la prima volta che la consigliera municipale diffonde pubblicamente, sui social, teorie strampalate sull'emergenza coronavirus e sui vaccini. Secondo Francesca Benevento, infatti, \u00abil Covid \u00e8 stato creato per arrivare a comandare l\u2019uomo dall\u2019interno, non pi\u00f9 con la tv, i programmi spazzatura, lo sdoganamento della morale, l\u2019emergere di cattivi esempi. Con un cerottino che inietter\u00e0 i quantum dots sarete interconnessi con la rete (s\u00ec proprio come un elettrodomestico a distanza) e tramite l\u2019#entaglement sarete telecomandati da un altro luogo, in cui \u00e8 stata conservata copia dell\u2019elettrone intrecciato al vostro su cui si far\u00e0 ci\u00f2 che si vuole fare con voi\u00bb.\n\nLA TEORIA SUL VACCINO\n\nIn un post su Facebook, pubblicato due giorni fa, la consigliera municipale romana dice la sua sui vaccini a mRNA, come quello di Pfizer-BioNTech. \u00abIl DNA non supporta l'impianto dei microchip, il vaccino RNA effettua una mutazione genetica affinch\u00e9 il nostro corpo diventi da supporto per i quantum dots. Molti sostengono che siano gi\u00e0 passati ad iniettarli direttamente con il vaccino e con il tampone tramite microparticelle di grafene immesse nel nostro organismo. Dominio e sorveglianza mondiale grazie al 5G e le onde elettromagnetiche\u00bb - scrive Francesca Benevento - \u00abSi pu\u00f2 curare una persona o farla ammalare o sedarla, in caso di rivoltosi, ed addirittura ucciderla da remoto procurandogli un infarto o simili. Sono miliardi di milioni di soldi per le case farmaceutiche e vuoi mettere il potere totale sulle masse addormentate tramite campi elettromagnetici ed impulsi? Per arrivare a questo sono disposti a tutto\u00bb.\n\nI VACCINI 'SATANICI'\n\nA questo punto, la consigliera municipale Francesca Benevento arriva alla conclusione, sostenendo che dietro i vaccini ci sia un complotto diabolico. \u00abUna modifica dei codici creazionali nel DNA umano che sono a immagine e somiglianza di Dio. I vaccini a mRNA, messaggeri e codificanti per il DNA, modificano la firma del Creatore e attraverso questa manipolazione, formano una nuova specie di umani: impuri e schiavi\u00bb - si legge ancora nel post - \u00abPer questo nel libro della Rivelazione \u00e8 chiaramente detto che chi prender\u00e0 questo marchio sar\u00e0 tagliato per sempre dal Regno di Dio, perch\u00e9 non avr\u00e0 pi\u00f9 l'immagine di Dio stesso, ma di Lucifero, l'angelo ribelle e distruttore che vuole superare Dio. Dio ha conferito agli uomini il libero arbitrio affinch\u00e9 decidano liberamente da che parte stare\u00bb.\n\nL'ATTACCO AI MEDICI\n\nFrancesca Benevento, dopo il post contro i vaccini, ne pubblica anche uno contro i medici che si fanno somministrare i sieri anti Covid. \u00abDi preciso i medici che si sottopongono a questo vaccino cosa vogliono dimostrare? Forse un atto di fede verso il loro aguzzino?\u00bb - l'invettiva della consigliera municipale - \u00abPur sapendo che per un vaccino occorrono 5 anni, pur non conoscendo il contenuto del veleno (che sar\u00e0 noto forse fra 2 anni), pur sapendo che le case farmaceutiche sono coperte da immunit\u00e0 per qualsiasi danno biologico si sottopongono a ci\u00f2 che gli viene richiesto dai governanti corrotti o meglio da un Bill Gates che ci vuole tutti morti e i rimanenti controllati da remoto? Forse la loro vita e la loro salute valgono cos\u00ec poco quanto il loro stipendio?\u00bb."}