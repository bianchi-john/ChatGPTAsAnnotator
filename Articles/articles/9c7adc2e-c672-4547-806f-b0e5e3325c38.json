{"id": "9c7adc2e-c672-4547-806f-b0e5e3325c38", "meta_title": "Green Pass Rimini, \"Cos\u00ec porteremo gli stranieri in spiaggia\"", "url": "https://www.ilrestodelcarlino.it/rimini/cronaca/green-pass-1.6418523", "text": "Rimini, 29 maggio 2021 - Relax e sicurezza: le parole d'ordine della vacanza 2021 sulle spiagge della riviera. Con un mar Adriatico in ottima salute. L'ordinanza regionale fissa per oggi l'apertura della stagione balneare e le regole, sottolinea Atp Servizi, che sono fondamentalmente le stesse dello scorso anno, anche se quest'estate la situazione \u00e8 \"diversa e migliore\", grazie alla campagna vaccinale, che dal 7 giugno interesser\u00e0 tutto il personale turistico. \"Siamo pronti a partire, l'interesse sembra abbastanza alto\" \nattacca Vainer Nanni, titolare del bagno 128, storico bagnino-avvocato riminese. Buon movimento \u00e8 previsto per i mesi di luglio e agosto, con clientela al momento quasi esclusivamente italiana. Per l'estero aspettiamo il green pass europeo di met\u00e0 giugno, e la prosecuzione della campagna vaccinale. Giugno per ora si mostra piuttosto fiacco. L'auspicio \u00e8 che almeno la seconda met\u00e0 del mese porti pi\u00f9 turisti rispetto allo stesso periodo del 2020. Anche perch\u00e9 sarebbe problematico pensare di continuare a lavorare per 40 giorni a stagione, visto che l'estate scorsa si \u00e8 partiti da met\u00e0 luglio e arrivati quasi a fine agosto. Hanno lavorato molto di pi\u00f9 gli stabilimenti che sono frequentati dagli stessi riminesi o da persone della nostra provincia. Una tipologia di clientela che interessa soprattutto Marina centro, e anche il litorale nord. Ma per niente Miramare e Rivazzurra, che lavorano esclusivamente con i turisti\". Risolta, prosegue Nanni, membro della cooperativa bagnini, anche la querelle con i marinai di salvataggio: \"In pratica chi vorr\u00e0 fare ore di straordinario potr\u00e0 farle, chi non vuole lo comunica e si proceder\u00e0 con alcune assunzioni aggiuntive\".\n\nA partire da oggi scatta anche il servizio di salvamento con un esercito di 800 \"uomini rossi\" pronti a monitorare gli arenili e le acque dei 1.450 stabilimenti balneari della costa dall'alto di 485 torrette (nell'intera costa). Tornando alle regole dell'ordinanza regionale, le mascherine all'esterno sono sempre obbligatorie nel caso in cui non si riesca a mantenere la distanza di sicurezza. Anche quest'anno \u00e8 consigliato prenotare online prima dell'arrivo l'ombrellone. Si possono utilizzare piattaforme web online oppure una semplice telefonata. Cartelli in italiano e in altre lingue ricordano agli ospiti di igienizzarsi le mani, mantenere le distanze di sicurezza e seguire le regole dello stabilimento in materia di sicurezza. Dove \u00e8 possibile, ci sono un percorso di entrata e uno diverso di uscita.\n\nLa superficie a disposizione per ogni ombrellone nel Riminese va da 12 a 18 metri quadrati, mentre lettini e sdraio sono sempre distanziati di almeno 1,5 metri con unica eccezione se le persone sotto l'ombrellone appartengono allo stesso nucleo familiare. Vengono disinfettati con cloro ad ogni cambio clientela. Anche quest'anno \u00e8 possibile la formula delivery, la consegna del pasto sotto l'ombrellone o al lettino. Per quanto riguarda giochi da spiaggia e attivit\u00e0 sportive, le classiche sfide a racchettoni si tengono solo nelle aree dedicati ai giochi. Sono per ora sospesi gli intrattenimenti danzanti e gli eventi musicali di qualsiasi genere. Si pu\u00f2 ascoltare la musica da seduti con distanziamento interpersonale."}