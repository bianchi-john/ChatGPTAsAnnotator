{"id": "db26964b-9da7-48fd-8d37-634bedb4155f", "meta_title": "L'inno alla musica di Dodi, solista a 70 anni", "url": "https://www.avvenire.it/agora/pagine/linno-alla-musica-del-dodi-solista", "text": "\u00abLa musica l\u2019ho scelta fin da bambino, ricordo ogni chitarra che ho suonato e ogni nota che \u00e8 nata da quegli strumenti. Non riesco proprio, a non abbandonarmi al desiderio di far musica, alla voglia di comunicarla, all\u2019impulso di condividerla\u00bb. Dodi Battaglia presenta cos\u00ec il suo primo album solista fatto di soli inediti, che segue una serie di bei progetti dedicati alla sua leggenda coi Pooh a cinque anni dallo scioglimento della band. Il disco - edito su Cd in due versioni e su doppio Lp - s\u2019intitola Inno alla musica, e contiene undici canzoni scritte dal solo Battaglia, o con testi da lui vergati a quattro mani con giovani autori (ma ci sono pure due pezzi scritti con Roberto Casini, antico sodale dell\u2019amico Vasco Rossi) pi\u00f9 tre brani strumentali - quattro nel Cd pensato per le catene Feltrinelli/Ibs - fra i quali Sincerity col sassofonista jazz Marcello Balena, uscito l\u2019anno scorso per raccogliere fondi per gli infermieri italiani, e One sky col grande Al Di Meola, un pezzo che ha gi\u00e0 fatto il giro del mondo.\n\nBattaglia con Inno alla musica si conferma virtuoso immenso, di sensibilit\u00e0 e musicalit\u00e0 uniche, capace di giochi immaginifici con la sei-corde; l\u2019autore Dodi non ha invece forse un mondo ancora compiuto, del resto per solito la poesia gli veniva dagli amici Negrini e D\u2019Orazio: per\u00f2 il suo \u00e8 comunque un bel debutto. Con picchi notevoli tra Il coraggio di vincere (fiera e autobiografica) e Inno alla musica (poetico canto del potere delle sette note e del valore della cultura italiana, con passaggi toccanti e molte citazioni da Morricone ai Pooh stessi), ma anche tanta energia rock, una voce ancora bella e curata, un sound moderno e spesso teso ma sempre misurato, gran voglia di spiazzare fra cantautorato, pop, eco da PFM a Chick Corea, diversi passaggi intriganti. Canta anche la rinascita auspicata da tutti dopo il Covid, Battaglia, nella vibrante Festa: e non c\u2019\u00e8 dubbio che, come dice, \u00absar\u00e0 magia, sar\u00e0 opportunit\u00e0 dell\u2019anima di tornare a vivere in modo nuovo\u00bb. In fondo, \u00e8 da quel \u201968 in cui un 17enne Dodi entr\u00f2 nei Pooh, che la sua chitarra d\u00e0 emozioni e cura le ferite dei tanti che l\u2019ascoltano.\n\nQuanto le \u00e8 costato il lockdown di incontri e show?\n\nTanto. Stavo sempre in studio a provare sonorit\u00e0 e amplificatori: un musicista \u00e8 sempre irrequieto, vorrebbe suonare di continuo. Per\u00f2 ho scritto, in una sorta di full immersion creativa. Prima sono nate linee melodiche che il mio discografico mi ha suggerito di sviluppare e proporre a Di Meola, che avevo conosciuto a un compleanno di Zucchero e Gino Paoli anni fa; e da una videocall Bologna- New Jersey ho ricavato l\u2019entusiasmo di Al, che ha portato quel provino a divenire One sky. Poi ho scritto fino ad arrivare al disco intero: per me un andare avanti, un album energico di canzoni credo diverse dal solito.\n\nCon One sky il suo nome ha girato il mondo\u2026\n\nDiciamo che quel pezzo con Al ha avuto da solo gli stessi download dei miei quattro dischi live post-Pooh tutti insieme, dischi che peraltro erano andati benissimo\u2026 Ma \u00e8 un orgoglio vedere come la mia musica sia dilagata in Germania, Regno Unito, Stati Uniti: da sempre soffro un po\u2019, l\u2019invasione di prodotti esteri di cui potremmo fare a meno, senza che mai ci sia attenzione oltreconfine per quanto si fa qui.\n\nAlla musica italiana lei dedica un inno. Perch\u00e9?\n\nGuardi, sono convinto ci sia pi\u00f9 vita nelle canzoni che nei trattati filosofici. Perch\u00e9 la forza di un artista \u00e8 saper raccontare la vita vera, quella di tutti. La nostra musica \u00e8 patrimonio collettivo.\n\nIn Festa canta il futuro post-Covid: cosa spera?\n\nLa normalit\u00e0 cui torneremo non sar\u00e0 la stessa di prima, questo \u00e8 indubbio. Rimarranno i segni di questo buio. Ma credo che ricominciare vada pensato e vissuto come una rinascita, come la festa d\u2019un mondo nuovo, in cui lasciarci stordire e dare alla nostra persona nuove opportunit\u00e0 di vivere davvero.\n\nIl suo amico Stefano D\u2019Orazio purtroppo non le avr\u00e0: e lei in Una storia al presente gli canta che le piace sentirlo ridere, nella sua voce. Quanto manca?\n\nQuello di Stefano \u00e8 un lutto che porter\u00f2 dentro per sempre. Era un fratello, e non \u00e8 una parola buttata l\u00ec a caso. Non voglio pi\u00f9 per\u00f2 parlarne troppo perch\u00e9 in tante televisioni ho visto smania di protagonismo, quasi sciacallaggio. Mi ha commosso invece il canto dei fan al suo funerale, e la canzone racconta anche questo: che la musica sa tener viva qualunque cosa.\n\nIl disco si chiude con Fire, testo suo in inglese cantato da Alexandra Greene: con un messaggio forte\u2026\n\nS\u00ec: tornare bambini. I bambini vivono i sentimenti con slanci assoluti, conservano il dono della semplicit\u00e0, non conoscono le sfumature cui l\u2019adulto costringe il proprio cuore. E credo che dovremmo tutti concederci di guardare indietro, specie oggi: magari ci accorgeremmo che il bambino che noi eravamo, in realt\u00e0, non \u00e8 mai andato via.\n\nUn\u2019ultima curiosit\u00e0: ma perch\u00e9 in copertina brucia la chitarra? Non \u00e8 un messaggio potenzialmente negativo?\n\nNon vuole esserlo. Le fiamme rappresentano sia la passione per l\u2019arte, sia il grande sacrificio con cui ci si immola a lei. Giacch\u00e9 far musica \u00e8 un dono con cui mi auguro di continuare a regalare gioia, ma a volte ruba tempo ed energie per famiglia e affetti."}