{"id": "52f8853b-4602-416b-80b4-a856f7024724", "meta_title": "\u00c8 positivo ma riceve i clienti in ufficio e va a far la spesa: arrestato assicuratore catanese", "url": "https://catania.gds.it/articoli/cronaca/2021/01/23/e-positivo-ma-riceve-i-clienti-in-ufficio-e-va-a-far-la-spesa-arrestato-assicuratore-catanese-195d66b2-51d3-4242-9b75-42ab632c6ec7/", "text": "L'appello alla disciplina da parte del presidente della Regione Nello Musumeci non \u00e8 bastato nel caso di un assicuratore di 62 anni che ha continuato a esercitare la sua attivit\u00e0, incontrando clienti, e continuando a fare vita normale nonostante fosse positivo al Covid-19.\n\nUn caso di irresponsabilit\u00e0 che \u00e8 stato duramente punito con l'arresto da parte dei carabinieri della stazione di Linguaglossa. La Procura di Catania ha disposto i domiciliari per violazione delle norme emanate per il contenimento della pandemia.\n\nL'uomo, che risultato positivo da alcuni giorni al Covid 19, secondo indagini di militari dell'Arma e della polizia locale, ha continuato a svolgere la propria attivit\u00e0 lavorativa, recandosi anche a fare la spesa all'interno di alcuni supermercati.\n\nCon questo atteggiamento, secondo la Procura di Catania, avrebbe \"messo a repentaglio l'incolumit\u00e0 pubblica, sottoponendo i soggetti terzi con i quali \u00e8 venuto a contatto e non, a rischio di contrarre il virus\". L'uomo \u00e8 stato bloccato da carabinieri nella sua sede di lavoro subito dopo aver ricevuto un cliente, che era ignaro della positivit\u00e0 del 62enne."}