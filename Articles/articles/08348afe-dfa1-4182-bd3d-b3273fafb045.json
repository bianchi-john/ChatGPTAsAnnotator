{"id": "08348afe-dfa1-4182-bd3d-b3273fafb045", "meta_title": "Draghi ha cambiato le cose con la Cina", "url": "https://www.ilpost.it/2021/07/03/italia-cina-draghi-conte/", "text": "Da qualche anno le relazioni tra l\u2019Occidente e la Cina sono diventate uno degli elementi pi\u00f9 importanti della politica estera mondiale. Seppure con varie posizioni a seconda dei governi, l\u2019Occidente ha individuato nella Cina un \u201cavversario strategico\u201d e ha avviato una rivalutazione complessiva dei rapporti in senso pi\u00f9 competitivo e assertivo, anche se aperto alla cooperazione in numerosi campi.\n\nMa mentre buona parte dei paesi occidentali si \u00e8 adattata a questo nuovo stato di cose, l\u2019atteggiamento dell\u2019Italia \u00e8 stato spesso incerto e ondivago: sotto il primo governo di Giuseppe Conte, in particolare, l\u2019Italia aveva assunto una posizione di vicinanza esplicita alla Cina inedita per l\u2019Europa occidentale, che aveva preoccupato gli alleati, soprattutto dopo che era stata il primo e unico paese del G7 a firmare il \u201cmemorandum d\u2019intesa\u201d dell\u2019iniziativa \u201cBelt and Road\u201d, cio\u00e8 l\u2019ampio progetto cinese che prevede grandi investimenti su infrastrutture in tutto il mondo (spesso chiamato anche \u201cnuova via della seta\u201d). Il \u201cmemorandum d\u2019intesa\u201d era un documento di valore in gran parte simbolico che per\u00f2 segnalava l\u2019adesione dell\u2019Italia a un grande progetto di espansione dell\u2019influenza della Cina nel mondo.\n\nQuesta posizione filocinese \u00e8 stata modificata in parte verso la fine del secondo governo Conte, e pi\u00f9 decisamente con l\u2019arrivo del governo Draghi: secondo molti osservatori, pur senza fare annunci espliciti, negli ultimi mesi Draghi ha reso evidente con diverse decisioni sia diplomatiche sia di politica economica che l\u2019Italia \u00e8 tornata ad allinearsi alle posizioni del resto dell\u2019Europa occidentale: \u00abconvintamente atlantista ed europeista\u00bb, come ha detto lui stesso nel discorso d\u2019insediamento alle Camere.\n\nConte\nI rapporti con la Cina diventarono un elemento controverso della politica estera italiana con l\u2019avvento del primo governo Conte, sostenuto da Movimento 5 Stelle e Lega, due partiti populisti entrambi con poca esperienza in politica estera e non allineati alle alleanze tradizionali dell\u2019Italia. Il leader della Lega, Matteo Salvini, espresse ammirazione nei confronti dell\u2019autocrate russo Vladimir Putin, mentre il garante del M5S, Beppe Grillo, sul suo blog pubblic\u00f2 pi\u00f9 volte interventi secondo cui l\u2019Italia avrebbe dovuto allentare i legami storici con l\u2019Occidente per cogliere le opportunit\u00e0 economiche e politiche offerte dalla Cina.\n\nLa figura pi\u00f9 importante in questa circostanza fu Michele Geraci, un esperto di Cina che ha insegnato Finanza in diverse universit\u00e0 cinesi e che fu nominato sottosegretario allo Sviluppo economico con delega al commercio internazionale \u2013 in pratica, la persona che deve coordinare le attivit\u00e0 di promozione e sviluppo del commercio italiano nel mondo. Geraci, nominato come indipendente e inizialmente entrato nel governo su spinta della Lega, in poco tempo si avvicin\u00f2 al M5S, si circond\u00f2 di altri esperti di Cina (scelta non convenzionale: di solito un funzionario si circonda di persone esperte in campi diversi dal proprio) e concentr\u00f2 la gran parte delle risorse del suo ufficio sulla promozione dei commerci con la sola Cina.\n\nTeoricamente, l\u2019obiettivo del primo governo Conte era quello di trasformare l\u2019Italia in un ponte tra Occidente e Cina, senza rinnegare le alleanze storiche ma mettendosi in una posizione privilegiata per approfittare dell\u2019enorme potenziale del mercato cinese. Nella pratica, per\u00f2, questa politica si tradusse in una serie di atti di ossequio nei confronti della Cina che preoccuparono molto gli Stati Uniti e gli altri paesi dell\u2019Unione Europea.\n\nIl principale di questi atti fu proprio la firma del memorandum sulla \u201cBelt and Road Initiative\u201d, il grande progetto infrastrutturale annunciato dal presidente cinese Xi Jinping nel 2013, che prevede l\u2019investimento di centinaia di miliardi di dollari in vari paesi con l\u2019obiettivo esplicito di rafforzare le infrastrutture commerciali nel mondo, e con quello implicito di espandere l\u2019influenza della Cina su numerosi paesi tra Africa, Asia ed Europa.\n\nL\u2019Italia, fin da prima del governo Conte, aveva accolto abbastanza calorosamente il progetto cinese (Paolo Gentiloni, da presidente del Consiglio, nel 2017 fu l\u2019unico leader di un paese del G7 a partecipare al Belt and Road Forum, il grande evento internazionale legato al progetto, e in generale diversi governi italiani del passato, tra cui quelli di Romano Prodi e di Massimo D\u2019Alema, ebbero rapporti eccellenti con la Cina), ma come gli altri paesi europei aveva cercato di tenere separata la parte delle opportunit\u00e0 commerciali e quella dell\u2019influenza politica.\n\nCon il governo Conte questa distinzione venne in gran parte meno, e il problema divenne evidente nel marzo del 2019, quando il ministro dello Sviluppo Economico Luigi Di Maio, durante una visita molto coreografata di Xi Jinping in Italia, firm\u00f2 il memorandum d\u2019intesa sulla Belt and Road Initiative. Il documento non aveva un valore legale, n\u00e9 costituiva un accordo economico che impegnava le due parti qualche modo: aveva soprattutto un valore politico e simbolico, che segnalava per la prima volta l\u2019adesione di un paese del G7 al grande progetto cinese.\n\nIn quel periodo, l\u2019Italia prese altre decisioni che furono percepite come favorevoli alla Cina: tra le altre cose, si disse contraria a un meccanismo di controllo degli investimenti cinesi da approvare a livello di Unione Europea, fu molto ambigua nella reazione alla repressione cinese contro le proteste per la democrazia a Hong Kong e and\u00f2 molto vicina a votare il candidato della Cina alla guida dell\u2019Organizzazione mondiale per la propriet\u00e0 intellettuale (WIPO), contro il parere di tutti gli alleati.\n\nMa fu soprattutto la decisione di firmare il memorandum sulla Belt and Road a essere criticata. La firma ebbe alcune conseguenze a livello diplomatico (in quegli anni il governo non fu invitato a diverse riunioni tra leader europei in cui si parlava di Cina) e soprattutto gravi conseguenze a livello di rapporti internazionali, perch\u00e9 gli alleati storici cominciarono a considerare l\u2019Italia come sempre meno affidabile: come scrisse Politico, gli alleati consideravano l\u2019Italia come \u00abl\u2019anello debole della catena\u00bb nello scontro di potere con la Cina.\n\nA due anni di distanza, inoltre, il memorandum non ha portato praticamente nessun beneficio economico: Di Maio e Geraci avevano promesso che con l\u2019adesione alla Belt and Road le opportunit\u00e0 commerciali per l\u2019Italia sarebbero aumentate, ma nel 2020 la bilancia commerciale tra Cina e Italia, cio\u00e8 la differenza tra i beni comprati dall\u2019Italia e quelli comprati dalla Cina, si \u00e8 aggravata, e il valore dei beni cinesi importati \u00e8 aumentato.\n\nGiovanni Andornino, docente di Relazioni internazionali dell\u2019Asia orientale all\u2019Universit\u00e0 di Torino e vicepresidente del centro studi Torino World Affairs Institute, ritiene che la firma del memorandum sia stato un \u00abpasso falso strategico\u00bb. Operazioni come l\u2019accordo sulla Belt and Road Initiative \u00abrichiedono forti presupposti politici e segnali credibili e coerenti nel tempo ad alleati e partner\u00bb. Questo \u00e8 un problema per un paese ad alta volatilit\u00e0 parlamentare come l\u2019Italia: \u00abPriva com\u2019\u00e8 di solide agende bipartisan anche sulle grandi questioni internazionali, l\u2019Italia non \u00e8 oggi nelle condizioni di valorizzare in modo coerente operazioni di questo tipo, nonostante l\u2019eccezionale professionalit\u00e0 del suo corpo diplomatico\u00bb.\n\nIvan Scalfarotto, politico di Italia Viva e sottosegretario al ministero dell\u2019Interno, che nei governi di Matteo Renzi e di Paolo Gentiloni era stato sottosegretario allo Sviluppo economico (la carica che poi sarebbe stata presa da Geraci con l\u2019arrivo del governo Conte) \u00e8 molto pi\u00f9 duro. Per lui la firma del memorandum \u00e8 stata \u00abil pi\u00f9 grave errore di politica estera dell\u2019Italia probabilmente negli ultimi 30 anni, del quale abbiamo pagato le conseguenze per lungo tempo\u00bb.\n\n\nDraghi\nL\u2019atteggiamento vicino alla Cina del governo Conte, e in particolare del Movimento 5 Stelle, cominci\u00f2 a mutare con la nascita del Conte II. Geraci non fu riconfermato come sottosegretario e soprattutto Di Maio, che nel frattempo era diventato ministro degli Esteri, cominci\u00f2 ad assumere posizioni sempre pi\u00f9 in linea con la tradizione atlantista e filo occidentale della politica estera italiana, criticando anche la Cina su argomenti come la repressione delle proteste a Hong Kong, cosa che fino a un anno prima aveva evitato di fare.\n\nLa vera svolta \u00e8 arrivata con il governo Draghi, che fin dall\u2019inizio del suo mandato ha messo in chiaro che l\u2019Italia sarebbe tornata all\u2019atlantismo e all\u2019europeismo di sempre \u2013 anzi, probabilmente con qualche elemento di competizione in pi\u00f9. Draghi l\u2019ha fatto tramite alcuni gesti diplomatici: per esempio, al G7 del mese scorso ha sostenuto con convinzione le politiche degli Stati Uniti per contrastare l\u2019avanzata dell\u2019influenza cinese, compreso un piano infrastrutturale esplicitamente in concorrenza con la Belt and Road.\n\nCome ha notato il Financial Times, la discontinuit\u00e0 pi\u00f9 importante Draghi l\u2019ha probabilmente segnata con alcune decisioni poco appariscenti di politica economica. La pi\u00f9 importante \u00e8 stata la decisione presa a marzo di bloccare (tramite un meccanismo chiamato \u201cGolden Power\u201d, che in pratica d\u00e0 al governo il potere di intervenire su acquisizioni in settori strategici) l\u2019acquisizione da parte di una compagnia cinese di LPE, una piccola azienda del milanese con una settantina di dipendenti che \u00e8 attiva nell\u2019importantissimo settore dei microprocessori. I microchip ormai da alcuni anni sono al centro di un\u2019importante competizione tecnologica tra Occidente e Cina, e la decisione di Draghi di intervenire su questo settore \u00e8 stata vista come un segnale importante del fatto che l\u2019Italia ha abbandonato del tutto la posizione di ossequio nei confronti della Cina.\n\nCi sono state altre mosse simili: ad aprile il governo, assieme a quello francese, ha avuto un ruolo nel bloccare l\u2019acquisizione dell\u2019azienda produttrice di veicoli industriali Iveco a un gruppo cinese. E, come fatto da altri governi europei, ha usato il Golden power per imporre condizioni molto severe all\u2019utilizzo di componenti prodotti dall\u2019azienda cinese Huawei nella costruzione della rete 5G.\n\nQuesto non significa tuttavia che l\u2019Italia abbia assunto una posizione belligerante, anzi. I rapporti con la Cina rimangono buoni, ma il governo ha recuperato la distinzione tra rapporti commerciali e rapporti politici che si era persa con il primo governo Conte. \u00abCome ha detto il segretario di Stato americano Anthony Blinken, la Cina per alcune cose \u00e8 un avversario sistemico, per altre un rivale e per altre ancora un partner importante\u00bb, dice Scalfarotto.\n\n\u00abIl governo Draghi si \u00e8 riallineato ai rapporti tradizionali nell\u2019ambito delle alleanze occidentali, e questo segna una notevole discontinuit\u00e0 con il governo Conte\u00bb, dice Mario Boselli, presidente della Fondazione Italia Cina, un\u2019associazione che ha l\u2019obiettivo di facilitare le attivit\u00e0 commerciali italiane in Cina. \u00abIn ambito commerciale, invece, i rapporti non hanno mai smesso di essere molto positivi\u00bb."}