{"id": "9209bc9a-8a2b-4308-8d65-05ab453d308a", "meta_dataset": "", "meta_language": "Italian", "meta_label": "Group 1", "meta_title": "Il Papa: la meditazione ed ecco come incontrare Ges\u00f9", "url": "https://quotidianomolise.com/il-papa-la-meditazione-ed-ecco-come-incontrare-gesu/", "text": "Pregare: ecco la forma di riflessione secondo il Vangelo che \u00e8 meditare, cosa impossibile, senza la pace interiore e l\u2019immersione viva nello Spirito Santo.\n\n\u201cIl cristiano accoglie la Parola di Dio e la Parola deve incontrarsi con \u2018un altro libro\u2019, che il Catechismo chiama \u2018quello della vita\u2019\u201d. Papa Francesco introduce cos\u00ec la sua catechesi all\u2019udienza generale dedicata oggi a quella forma di preghiera che \u00e8 la meditazione. E\u2019 una forma di preghiera conosciuta solo in parte dai cristiani, \u00e8 un\u2019attivit\u00e0 diffusa infatti in molte altre religioni e anche tra chi non ha una fede. Tutti infatti, afferma il Papa, cerchiamo di ritrovare noi stessi e la pace interiore. E osserva: soprattutto nel vorace mondo occidentale si cerca la meditazione perch\u00e9 essa rappresenta un argine elevato contro lo stress quotidiano e il vuoto che ovunque dilaga. Ecco, dunque, l\u2019immagine di giovani e adulti seduti in raccoglimento, in silenzio, con gli occhi socchiusi\u2026 Cosa fanno queste persone? Meditano. \u00c8 un fenomeno da guardare con favore: infatti noi non siamo fatti per correre in continuazione, possediamo una vita interiore che non pu\u00f2 sempre essere calpestata. Meditare \u00e8 dunque un bisogno di tutti. Meditare, per cos\u00ec dire, assomiglierebbe a fermarsi e fare un respiro nella vita. Fermarsi. Per il cristiano meditare \u00e8 incontrare Ges\u00f9. La meditazione cristiana per\u00f2 ha una sua specificit\u00e0 perch\u00e9, come ogni forma di preghiera, passa per Ges\u00f9 e in lui trova la meta. Francesco lo spiega:\n\n\u201cIl cristiano, quando prega, non aspira alla piena trasparenza di s\u00e9, non si mette in ricerca del nucleo pi\u00f9 profondo del suo io. Questo \u00e8 lecito, ma il cristiano cerca un\u2019altra cosa. La preghiera del cristiano \u00e8 anzitutto incontro con l\u2019Altro, con l\u2019Altro ma con la A maiuscola: insomma l\u2019incontro trascendente con Dio. Se un\u2019esperienza di preghiera ci dona la paceinteriore, o la padronanza di noi stessi, o la lucidit\u00e0 sul cammino da intraprendere, questi risultati sono, per cos\u00ec dire, effetti collaterali della grazia della preghiera cristiana che \u00e8 l\u2019incontro con Ges\u00f9, cio\u00e8 meditare e andare \u2013 guidati da una frase della Scrittura, da una parola \u2013 all\u2019incontro con Ges\u00f9 dentro di noi. Lo Spirito Santo \u00e8 il compagno di cammino. Papa Francesco osserva che \u201cil termine meditazione ha avuto diversi significati nel tempo, che sono diversi i metodi possibili per eseguire la meditazione cristiana, cos\u00ec come tanti sono i maestri spirituali. Ci\u00f2 che conta \u00e8 avanzare con lo Spirito Santo sulla via della preghiera\u201d. Questa volta il Papa ha reso noti 30 Santuari del mondo che dal Giappone alla Bosnia, dalla Nigeria all\u2019Argentina, guideranno la preghiera ogni giorno, nel prossimo mese di maggio, per ottenere da Dio la fine della pandemia e la ripresa delle attivit\u00e0 sociali e lavorative. Cos\u00ec il Papa aprir\u00e0 e chiuder\u00e0 questo incessante momento di preghiera."}