{"id": "ec3a0585-9da6-4732-bf58-c6e659d8e58e", "meta_title": "La grande ondata di caldo nel Nord America", "url": "https://www.ilpost.it/2021/06/30/ondata-caldo-canada/", "text": "Negli ultimi giorni decine di persone sono morte nel Canada occidentale a causa di un\u2019ondata di caldo molto intensa, che ha portato le temperature massime a raggiungere i 50 \u00b0C. Il problema riguarda anche parte degli Stati Uniti nord-occidentali, in particolare l\u2019Oregon e lo stato di Washington, dove le temperature in questo periodo dell\u2019anno sono di solito relativamente miti. La causa \u00e8 uno strato di alta pressione che ha deviato verso nord il percorso di alcuni venti molto intensi (\u201ccorrenti a getto\u201d) provenienti dal Pacifico, che contribuiscono a rinfrescare una parte consistente del Nord America occidentale.\n\nNella citt\u00e0 canadese di Lytton, nella British Columbia, marted\u00ec \u00e8 stata registrata una massima di 49,6 \u00b0C, ben al di sopra dei precedenti e altrettanto anomali record per il Canada intorno ai 45 \u00b0C. A Vancouver, grande citt\u00e0 sulla costa Pacifica, nelle ultime 24 ore sono stati rilevati almeno 25 decessi a causa delle alte temperature, che si aggiungono alle 40 morti rilevate nei giorni precedenti. I decessi riguardano soprattutto anziani e soggetti a rischio, per alcuni di questi sono ancora in corso le indagini per ricostruire con maggiore precisione le cause delle morti improvvise.\n\n\nNegli Stati Uniti le alte temperature hanno interessato soprattuto Seattle (Washington) e Portland (Oregon) dove finora \u00e8 stata segnalata una decina di decessi, riconducibili al caldo. Le condizioni meteo stanno influendo sui livelli di siccit\u00e0 nella California settentrionale, dove ci sono rischi molto alti di incendi boschivi.\n\nIl presidente degli Stati Uniti, Joe Biden, ha commentato le notizie sulle alte temperature ricordando che gli eventi meteorologici estremi sono spesso dovuti al riscaldamento globale, con un commento sarcastico rivolto ai negazionisti dell\u2019emergenza climatica: \u00abQualcuno avrebbe mai creduto di accendere la televisione e vedere che c\u2019erano 47 \u00b0C a Portland in Oregon? 47 \u00b0C. Ma non preoccupatevi: il riscaldamento globale non esiste perch\u00e9 \u00e8 solo il frutto della nostra immaginazione\u00bb.\n\nBench\u00e9 sia sempre difficile collegare un singolo evento meteorologico all\u2019andamento del clima, che segue dinamiche pi\u00f9 articolate e tempi pi\u00f9 lunghi, vari ricercatori hanno segnalato che la nuova ondata di calore rispecchia le previsioni formulate da numerosi studi e modelli matematici. Negli ultimi anni la temperatura dell\u2019oceano Pacifico \u00e8 aumentata a causa del cambiamento climatico e della minore capacit\u00e0 del nostro pianeta di disperdere il calore, a causa dei gas serra (prodotti principalmente dalle attivit\u00e0 umane).\n\nL\u2019aria al suolo scaldata dal Sole si sposta verso l\u2019alto e forma una cappa ad alta pressione che si muove molto lentamente, ostacolando il passaggio di altre perturbazioni. \u00c8 come se si formasse un\u2019enorme montagna di aria calda sopra a una determinata zona, che ostacola il normale flusso delle correnti ventose, in questo caso le correnti a getto che solitamente da ovest fluiscono verso est.\n\nSecondo alcune ricerche, negli ultimi decenni questi fenomeni sono diventati pi\u00f9 frequenti, ma gli studi sono ancora in corso. La scorsa estate una cappa di calore caus\u00f2 temperature massime molto alte in California, mentre nel 1995 un\u2019ondata di calore fu la causa di oltre 500 morti nell\u2019area di Chicago.\n\nLe aree di forte pressione che causano queste ondate di calore tendono a durare di solito una settimana. Con il passare del tempo, diventano troppo grandi ed estese e collassano, rilasciando l\u2019aria che era rimasta intrappolata e favorendo nuovamente il passaggio delle altre correnti atmosferiche."}