{"id": "b831fc70-38f9-4eb6-b925-043306992edc", "meta_dataset": "", "meta_language": "Italian", "meta_label": "Group 2", "meta_title": "Dritto e rovescio, l'immigrato col coltello di Roma e l'organizzazione svizzera per l'accoglienza. Salvini: \"Ho scoperto una cosa\"", "url": "https://www.liberoquotidiano.it/news/terra-promessa/27810253/dritto-e-rovescio-matteo-salvini-immigrato-roma-termini-organizzazione-svizzera-centro-accoglienza-andiamo-fino-fondo.html", "text": "A Dritto e rovescio su Rete 4 Paolo Del Debbio parla anche dell'aggressione di un senegalese a passanti e poliziotti fuori da Roma Termini. Una scena, immortalata da vari video, che ha sconcertato l'Italia intera. Un agente, che per fermare il criminale gli ha dovuto sparare a una gamba, \u00e8 indagato. \"Aveva tutto il diritto di farlo - \u00e8 il commento di Matteo Salvini, leader della Lega, ospite dell'ultima puntata di stagione del talk di Rete 4 - e finir\u00e0 tutto in nulla. Ma se avesse avuto il taser lo avrebbe potuto fermare cos\u00ec, immobilizzandolo per 10, 15 secondi\".\n\nQuindi l'annuncio, con polemica con Viminale e ministro Luciana Lamorgese. \"Entro l'estate la pistola a impulsi elettrici sar\u00e0 in dotazione a migliaia di poliziotti e carabinieri e spero presto anche alla Polizia penitenziaria\". \"La sperimentazione - ricorda ancora Salvini - incominci\u00f2 quando ero ministro degli Interni, poi abbiamo perso 2 anni di tempi tra ricorsi e burocrazia ma l'abbiamo ripresa in mano\". \n\nSalvini approfitta poi del tema sicurezza e immigrazione per dichiarare guerra a una delle tante realt\u00e0 del mondo Ong: \"Durante il servizio, uno dei miei parlamentari mi ha mandato della documentazione su questo gruppo svizzero che gestisce il centro di Monastir e anche il Cpr di Macomer. Si chiama Ors, da 28 anni fornisce ai governi servizi di accoglienza - spiega con un gesto delle mani inequivocabile -. Andremo fino in fondo...\" .\"Ci vada - commenta soddisfatto Del Debbio - perch\u00e9 l\u00ec ne trova delle belle\"."}