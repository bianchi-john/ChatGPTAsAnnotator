{"id": "bfa90c78-38f5-42d6-9297-6f15649334e9", "meta_dataset": "", "meta_language": "Italian", "meta_label": "Group 1", "meta_title": "Pandemia Covid, Ilaria Capua: \u00abNe arriver\u00e0 un'altra, ma c'\u00e8 tempo per invertire la rotta\u00bb", "url": "https://www.ilmessaggero.it/salute/moltosalute/pandemia_quando_finisce_ilaria_capua_cosa_ha_detto_covid_ultime_notizie_news-5953382.html", "text": "\u00abLa salute \u00e8 un sistema in evoluzione, che si trasforma ogni giorno. Parlare di salute circolare vuol dire avere ben chiaro che viviamo in un sistema chiuso e non aperto. Per ogni trasformazione deve esserci un meccanismo di compensazione. Immaginiamo il pianeta Terra come fosse il nostro sacco amniotico\u00bb. Ilaria Capua, direttore del Centro di eccellenza One Health dell\u2019Universit\u00e0 della Florida, spiega cos\u00ec il concetto di \u201cuna sola salute\u201d che lega gli esseri viventi, durante un incontro di Federchimica Aisa, l\u2019Associazione nazionale imprese salute animale.\n\nVirologo nell\u2019era pre-Covid-19, medico veterinario, \u00e8 la ricercatrice che ha guidato per anni il Dipartimento di Scienze Biomediche comparate dell\u2019Istituto zooprofilattico sperimentale delle Venezie e Centro internazionale di referenza per l\u2019aviaria.\n\nCoprifuoco, a cosa serve? Per virologi ed esperti non \u00e8 possibile stabilirne l\u2019incidenza\n\nLei dice che l\u2019uomo, sulla Terra, \u00e8 un coinquilino e non un padrone. Significa che la nostra salute \u00e8 legata a quella degli animali, delle piante e dell\u2019ambiente?\n\n\u00abVa pensato un benessere umano sempre pi\u00f9 correlato al resto che ci circonda. La realt\u00e0 dell\u2019infezione da Covid-19 ne \u00e8 una tragica prova. Va ricordato che la stragrande maggioranza dei virus pandemici arriva dagli animali e dobbiamo sempre tenere a mente che gli esseri umani stanno nella stessa casella degli animali. Il salto di specie non \u00e8 cosi inverosimile. Siamo l\u00ec accanto a loro, nel regno degli animali\u00bb.\n\nMa non sempre \u00e8 un dramma come questo che abbiamo vissuto...\n\n\u00abMolto spesso questi episodi si esauriscono da soli ma in alcuni casi l\u2019emergenza pu\u00f2 esplodere e riguardare tutti gli esseri umani del pianeta. L\u2019emergenza Covid \u00e8 stata originata in un mercato di animali. Ma, la mancanza di una diagnosi tempestiva, lo spostamento delle persone per il Capodanno lunare cinese e gli stessi fenomeni della globalizzazione hanno scatenato quella che chiamiamo una \u201ctempesta perfetta\u201d. La condizione drammaticamente ideale, cio\u00e8, perch\u00e9 accada ci\u00f2 che \u00e8 accaduto\u00bb.\n\nA distanza di pi\u00f9 di un anno dall\u2019inizio della pandemia \u00e8 evidente che lo stretto contatto tra uomo e animale sia stato un fattore scatenante. \u00c8 cos\u00ec?\n\n\u00abQuesto meccanismo \u00e8 quello che in gergo tecnico \u00e8 definito spillover, il primo passo verso un\u2019altra specie. Il virus si sposta da una specie a un\u2019altra che in questo caso \u00e8 l\u2019uomo. \u00c8 come un\u2019onda che straborda, se non si interviene subito c\u2019\u00e8 il rischio della diffusione globale\u00bb.\n\nSolo l\u2019uomo pu\u00f2 invertire la rotta e pensare al futuro. Quale strada percorrere?\n\n\u00abSolo noi, esseri pensanti con alta concentrazione di materia grigia, possiamo intervenire. Mica possiamo chiederlo al lombrico. La strada? Quella che, dal punto di vista sanitario, economico e politico, permette di valutare in modo corretto tutte le aree di interconnessioni tra uomo, animali e ambiente\u00bb.\n\nIl primo passo quale dovrebbe essere?\n\n\u00abAvere una visione della salute globale da parte dei decisori ma anche dei singoli. Si deve partire dal concetto che esiste un\u2019unica salute interconnessa. Sono amareggiata, per esempio, dal fatto che durante la pandemia i veterinari non siano stati coinvolti per niente. Medici e veterinari hanno bisogno di collaborare sulla salute pubblica e mantenere dialoghi aperti con farmacisti e agronomi. Ma anche con le altre discipline\u00bb.\n\nQuesto nuovo modello di studio basato sulla salute circolare potr\u00e0 essere un baluardo scientifico contro nuove pandemie?\n\n\u00abSicuramente dovremo affrontare i problemi in maniera diversa e pi\u00f9 integrata. L\u2019uomo si deve porre come guardiano della salute del pianeta e non come invasore, insomma proteggere e prevenire partendo dal presupposto che la salute \u00e8 un sistema\u00bb.\n\nIn un momento cos\u00ec complesso lei riesce ad avere certezze?\n\n\u00abS\u00ec, ne ho due. Una riguarda il futuro: un\u2019altra pandemia arriver\u00e0, ce lo insegna la storia. E una arriva dalla riflessione su preparazione e risorse che abbiamo: un\u2019altra pandemia gestita in questo modo non saremo in grado di affrontarla. Il tempo per invertire la rotta ce l\u2019abbiamo, dobbiamo muoverci\u00bb.\n\nLei ci pu\u00f2 disegnare uno scenario prossimo venturo?\n\n\u00abIn realt\u00e0 gli strumenti per correggere il rapporto distorto tra uomo, animali, piante, ambiente li abbiamo. La pandemia da coronavirus \u00e8 l\u2019evento pi\u00f9 misurato della storia. Non ci mancano certo i numeri per delineare ed affrontare nuovi scenari. Per operare in modo diverso e pi\u00f9 sostenibile. E consegnare un mondo pi\u00f9 sano e quindi migliore alle prossime generazioni. Le evidenze sono sotto i nostri occhi\u00bb.\n\nPensa ad un gigantesco puzzle?\n\n\u00abPenso alla salute come sistema complesso e non come isole sparpagliate che riguardano la salute delle singole specie. Gli esseri umani sono interamente dipendenti dalle altre forme di vita per sopravvivere, dobbiamo guardare alla salute con occhi diversi. Possiamo farlo adesso o alla prossima pandemia\u00bb.\n\nVaccino, la mossa anti-scettici dell'Ohio: \u00abPuoi vincere 1 milione di dollari se ti fai vaccinare\u00bb"}