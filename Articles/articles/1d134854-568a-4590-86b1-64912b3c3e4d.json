{"id": "1d134854-568a-4590-86b1-64912b3c3e4d", "meta_title": "Nuove aggressioni omofobe a Milano: calci e pugni in centro a una coppia di giovani", "url": "https://milano.corriere.it/notizie/cronaca/21_giugno_29/nuove-aggressioni-omofobe-milano-calci-pugni-centro-una-coppia-giovani-603fb788-d89b-11eb-8266-a744dc7bc2d8.shtml", "text": "Nella giornata di sabato, dedicata al Gay Pride all\u2019Arco della Pace, all\u2019alba un barista del \u00abMono\u00bb \u00e8 stato sfregiato in via Lecco, due ragazzi in bici picchiati in via Manzoni e un minorenne al Parco Sempione\n\nUn\u2019altra aggressione omofoba in un\u2019escalation di atti violenti contro la comunit\u00e0 Lgbt milanese. La prima, all\u2019alba del sabato dedicato al Gay Pride all\u2019Arco della Pace, la seconda in pieno centro e nella sera dello stesso giorno, contro una coppia di giovani in bici su via Manzoni. Il dipendente del \u00abMono\u00bb \u00e8 stato sfregiato a pochi passi dal Lazzaretto, la coppia ha subito la furia di un uomo \u2014 bloccato poco dopo dalle forze dell\u2019ordine in servizio in piazza Scala \u2014 ed \u00e8 stata medicata in ospedale per lesioni gravi. Ma il bilancio non si ferma qui: la Digos sta indagando su un terzo attacco omofobo avvenuto al Parco Sempione ai margini del Pride in questo caso ai danni di un minorenne aggredito da due ventenni.\n\nQuesta la dinamica dei fatti di via Manzoni, denunciati in prima battuta da Arcigay, in un clima di crescente preoccupazione: \u00abOre 21, nelle immediate vicinanze della Scala un uomo prende di mira una coppia di giovani in bicicletta su via Manzoni \u2014 prosegue la nota di Arcigay \u2014 e dopo offese e minacce li aggredisce con calci e pugni prima dell\u2019intervento delle forze dell\u2019ordine\u00bb.\n\nImmediate le reazioni della politica, a cominciare dalla segretaria metropolitana del Pd Silvia Roggiani: \u00abFa indignare la storia del barista di via Lecco e dei due giovani aggrediti a due passi da Palazzo Marino: c\u2019\u00e8 un odio che esiste e va punito ed \u00e8 necessario che nessuno di noi resti in silenzio\u00bb. Arcigay, uno degli organizzatori del Pride ricostruisce cos\u00ec l\u2019episodio: \u00abIn via Manzoni l\u2019aggressore ha preso a pugni uno dei due ragazzi, buttandolo a terra e tirandogli calci; l\u2019altro ragazzo, cercando di difendere il fidanzato, si \u00e8 rotto la mano a causa della furia dell\u2019aggressore. Medicati al pronto soccorso hanno deciso subito di sporgere denuncia\u00bb. Un clima ostile prosegue il presidente dell\u2019associazione Fabio Pellegatta: \u00ab\u00c8 un atto gravissimo. Esprimiamo massima solidariet\u00e0 e garantiamo alle vittime l\u2019assistenza legale\u00bb. Sull\u2019episodio \u00e8 intervenuto con un Twitter Alessandro Zan, deputato del Pd e relatore della legge contro l\u2019omotransfobia: \u00abMilano: una coppia di ragazzi e la furia di un uomo contro di loro: mentre la politica straparla di mediazioni, fuori la violenza continua\u00bb.\n\nGi\u00e0 nella mattinata di luned\u00ec la Digos era al lavoro sulle immagini delle telecamere sul caso del barista ferito per identificare i tre uomini autori del gesto. Anche Marco (nome fittizio) insieme al compagno australiano ha deciso di sporgere denuncia. Ha commentato cos\u00ec le aggressioni Mauro Festa, candidato sindaco di Milano per il Partito Gay: \u00abSiamo stanchi della solidariet\u00e0 dalle istituzioni, alla societ\u00e0 mancano azioni concrete e quotidiane\u00bb."}