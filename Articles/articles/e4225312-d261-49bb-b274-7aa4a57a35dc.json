{"id": "e4225312-d261-49bb-b274-7aa4a57a35dc", "meta_title": "Brasile, manifestazioni per chiedere l'impeachment per Bolsonaro", "url": "https://www.repubblica.it/esteri/2021/05/30/news/brasile_manifestazioni_contro_bolsonaro_impeachment_lula-303466610/", "text": "Decine di migliaia di brasiliani sono scesi in piazza ieri sera in segno di protesta contro la gestione della crisi da coronavirus da parte del presidente Jair Bolsonaro, e secondo alcuni osservatori si \u00e8 trattato della pi\u00f9 grande manifestazione che il Paese abbia mai visto dall'inizio della pandemia.\n\nLa mobilitazione \u00e8 stata organizzata da partiti di opposizione, movimenti sociali, organizzazioni sindacali e gruppi studenteschi, con proteste registrate in almeno 16 citt\u00e0 del Paese e all'estero, secondo Globo. Solo a Recife ci sono stati scontri con la polizia, mentre a Rio de Janeiro \u00e8 stato omaggiato l\u2019ex presidente Lula, che potrebbe sfidare Bolsonaro alle prossime elezioni.\n\nIn alcune delle principali citt\u00e0 del Paese, tra cui San Paolo, Rio e Brasilia, i dimostranti hanno chiesto l'impeachment di Bolsonaro \u2013 leader di estrema destra che ha sempre sottovalutato la minaccia del virus e ostentato fastidio per le mascherine e le restrizioni anti-Covid \u2013 e anche una svolta nell\u2019accesso ai vaccini. Finora, infatti, sono stati vaccinati solo circa 19 milioni di abitanti, pari al 9 per cento della popolazione. In 450mila hanno perso la vita a causa del Covid, 2.012 solo nella giornata di ieri."}