{"id": "7394a8e4-0fc9-4efc-a379-6b5e7efa0675", "meta_dataset": "", "meta_language": "Italian", "meta_label": "Group 2", "meta_title": "Ema autorizza il vaccino Pfizer per i 12-15enni. Ma si valutano casi di miocardite e pericardite", "url": "https://tg24.sky.it/salute-e-benessere/2021/05/28/covid-vaccino-pfizer-fascia-12-15-anni", "text": "L\u2019Ema, l\u2019Agenzia europea del farmaco autorizza le vaccinazioni con il siero anti-Covid di Pfizer/BioNTech per i ragazzi della fascia d\u2019et\u00e0 12-15 anni.\n\nE\u2019 stato il responsabile Vaccini e Prodotti terapeutici per Covid-19 dell\u2019Agenzia europea del farmaco Ema, Marco Cavalieri, ad annunciare oggi, nel corso del briefing, la raccomandazione del Comitato Chmp dell\u2019ente Ue. Che, di fatto, apre al primo vaccino per questa fascia d\u2019et\u00e0.\n\nIdentica la procedura di somministrazion, in due dosi, a distanza di tre settimane.\n\nQuanto alla sicurezza, Cavaleri ha assicurato monitoraggio continuo. \u201cGli effetti indesiderati pi\u00f9 comuni nei bambini di et\u00e0 compresa tra 12 e 15 anni sono simili a quelli nelle persone di et\u00e0 pari o superiore a 16 anni\u201d. Includono dolore al sito di iniezione, stanchezza, mal di testa, dolori muscolari e articolari, brividi e febbre.\n\nQuesti effetti sono generalmente lievi o moderati e migliorano entro pochi giorni dalla vaccinazione, spiega l\u2019Ema. Gli effetti del vaccino sono stati studiati in 2.260 bambini di et\u00e0 compresa tra 12 e 15 anni.\n\nAnalizzando i dati il Chmp ha concluso che i benefici di Comirnaty in questa fascia di et\u00e0 superano i rischi. E ha osservato che, a causa del numero limitato di bambini inclusi nello studio, lo studio non avrebbe potuto rilevare effetti collaterali rari, viene precisato.\n\nIl comitato per la sicurezza dell\u2019Ema Prac sta attualmente valutando casi molto rari di miocardite (infiammazione del muscolo cardiaco) e pericardite (infiammazione della membrana intorno al cuore) che si sono verificati dopo la vaccinazione con Comirnaty, principalmente in persone di et\u00e0 inferiore a 30 anni.\n\n\u201cAttualmente \u2013 spiega l\u2019agenzia in una nota \u2013 non vi \u00e8 alcuna indicazione che questi casi siano dovuti al vaccino e l\u2019Ema sta monitorando attentamente questo problema\u201d.\n\nNonostante questa incertezza, il Chmp ha ritenuto che i benefici di Comirnaty nei bambini di et\u00e0 compresa tra 12 e 15 anni siano superiori ai rischi, in particolare nei bambini con condizioni che aumentano il rischio Covid grave. La sicurezza e l\u2019efficacia del vaccino sia nei bambini che negli adulti continueranno a essere monitorate attentamente poich\u00e9 viene utilizzato nelle campagne di vaccinazione negli Stati membri, attraverso il sistema di farmacovigilanza dell\u2019Ue e gli studi in corso e aggiuntivi da parte dell\u2019azienda e delle autorit\u00e0 europee.\n\n\u201cAbbiamo dati che mostrano che mostrano che il vaccino\u201d anti-Covid di Pfizer/BioNTech \u201c\u00e8 sicuro anche nell\u2019et\u00e0 12-15 anni e che dimostrano che la risposta immunitaria in questo gruppo \u00e8 simile o anche migliore di quella che vediamo nei giovani adulti\u201c, ha aggiunto Marco Cavaleri.\n\nGuardando ai dati dei trial emerge che \u201cil vaccino \u00e8 altamente efficace nel proteggere e prevenire la malattia\u201d in questa fascia d\u2019et\u00e0.\n\nGli effetti del vaccino sono stati studiati in 2.260 bambini di et\u00e0 compresa tra 12 e 15 anni. Questo studio ha dimostrato che la risposta immunitaria a Comirnaty in questo gruppo era paragonabile alla risposta immunitaria nella fascia di et\u00e0 compresa tra 16 e 25 anni (misurata dal livello di anticorpi contro Sars-CoV-2).\n\nL\u2019efficacia di Comirnaty \u00e8 stata calcolata in quasi 2.000 bambini di et\u00e0 compresa tra 12 e 15 anni che non presentavano segni di infezione precedente.\n\nQuesti hanno ricevuto il vaccino o un placebo.\n\nDei 1.005 bambini che hanno ricevuto il vaccino, nessuno ha sviluppato Covid-19 rispetto a 16 bambini su 978 che hanno ricevuto l\u2019iniezione fittizia. Ci\u00f2 significa che, in questo studio, il vaccino \u00e8 stato efficace al 100% nel prevenire il Covid-19 (sebbene il tasso reale potrebbe essere compreso tra il 75% e il 100%)."}