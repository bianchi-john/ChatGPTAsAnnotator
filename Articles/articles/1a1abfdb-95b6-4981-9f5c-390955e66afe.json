{"id": "1a1abfdb-95b6-4981-9f5c-390955e66afe", "meta_dataset": "", "meta_language": "Italian", "meta_label": "Group 1", "meta_title": "Vanoni, Colapesce e Dimartino, ecco \"Toy Boy\" il tormentone-samba dell'estate 2021", "url": "https://www.ilmessaggero.it/spettacoli/musica/ornella_vanoni_colapesce_dimartino_toy_boy_canzone-6057823.html", "text": "C'\u00e8 chi ha l'ha accostata a quel fantastico Lp che fu \"La voglia, la pazzia, l'incoscienza, l'allegria\" ma le distanze sinceramente sono incolmabili. Quello che poterono Ornella Vanoni con un gigante della musica e della poesia brasiliana come Vinicius de Moraes e con l'allora giovane Toquinho lasciamole nel sacro empireo della bossa nova. Ma non c'\u00e8 dubbio che il ritmo sambato di \"Toy Boy\" pu\u00f2 risultare accattivante soprattutto per farne un tormentone estivo che potrebbe sbancare: sta di fatto che Colapesce e Dimartino, la coppia di cantautori rivelazione dell\u2019anno, tornano con un nuovo sorprendente brano(42 Records/Numero Uno) insieme a due icone mondiali della cultura e dello spettacolo italiano: la Signora della musica italiana Ornella Vanoni e il regista candidato all\u2019Oscar, Luca Guadagnino che firma la regia del video del brano, cercheranno di scalare la hit. Toy Boy \u00e8 una romantica ed ironica bossanova, scritta da Colapesce, Dimartino insieme ad Ornella Vanoni. Prima di loro (e solo per fare i nomi pi\u00f9 grossi) a creare il tormentone di questa estate 2021 ci hanno pensato Fedez e Achille Lauro con Orietta Berti, Emma con Loredana Bert\u00e8, Jovanotti e Gianni Morandi, Rovazzi e Eros Ramazzotti.\n\nMa di cosa parla questo Toy Boy? Si tratta di un viaggio d\u2019amore tra le Isole Eolie in cui i due cantautori duettano con Ornella in un irresistibile corteggiamento. Colapesce e Dimartino, la coppia di cantautori rivelazione dell\u2019anno protagonisti del successo sanremese Musica leggerissima, tornano dunque per lasciare il segno attraverso l'arma dell'ironia che \u00e8 il tratto che accompagna tutta la canzone che termina con una proposta audace: \u00abFaremo il bagno tutti nudi a Filicudi e Alicudi\u00bb. La collaborazione con la grande voce italiana della coppia di cantautori viene dopo quella con Cerrone.\nLa traccia \u00e8 prodotta da Federico Nardelli e Giordano Colombo. Ad accompagnare l\u2019uscita della canzone, il video con la regia di Luca Guadagnino (Chiamami col tuo nome, Suspiria) che sar\u00e0 disponibile su YouTube da oggi, dalle ore 14. Quest\u2019estate i due cantautori saranno live nei principali festival e arene estive italiane. Il tour estivo, organizzato e prodotto da OTR Live, li vedr\u00e0 protagonisti il prossimo 9 luglio al Festival Dei Due Mondi di Spoleto (PG), il 10 luglio all\u2019Arena della Regina di Cattolica (RN), il 12 luglio al Marostica Summer Festival di Marostica (VI), il 13 luglio al Bike In di Mantova, il 16 luglio al Luce Music Festival di Bitonto (BA), il 18 luglio al Nova di Bologna, il 19 luglio al Moonland Festival di Sarzana (SP), il 21 luglio a Estate Sforzesca di Milano, il 22 luglio al Flowers Festival di Torino, il 25 luglio al No Borders Music Festival di Tarvisio (UD), il 26 e 27 alla Cavea Auditorium Parco della Musica di Roma, il 31 luglio al Parco dei Suoni di Riola Sardo (OR), il 7 agosto al Locus Festival di Fasano (BR), il 21 agosto al Terrasound di Francavilla al Mare (CH), il 28 agosto con la data gi\u00e0 sold out di Taormina, il 3 settembre a Settembre Prato \u00d4 Spettacolo di Prato e il 4 settembre al Nosound Fest di Servigliano (FM).\n\nNel frattempo, Ornalla Vanoni \u00e8 in nomination per la Targa Tenco 2021, nella categoria \"interprete di canzoni\" per il suo album \"Unica\" uscito a gennaio con etichetta Bmg, prodotto da Mauro Pagani e arrangiato da Fabio Ilacqua, con 11 brani inediti da lei interpretati. Fra gli autori spiccano i nomi di Giuliano Sangiorgi, Francesco Gabbani, Renato Zero, Carmen Consoli, Pacifico e degli stessi Ilacqua e Pagani. Pubblicato inizialmente nei formati cd deluxe, vinile e in digital download, entrando in classifica Fimi/Gfk al terzo posto fra gli album e al secondo fra i vinili e rimanendo per settimane fra i dischi pi\u00f9 venduti in Italia, \"Unica\" \u00e8 uscito poi anche in formato digipack e picture vinyl e ora \u00e8 disponibile anche in streaming su tutte le piattaforme digitali. Ornella Vanoni, nel corso della sua lunga carriera, \u00e8 gi\u00e0 stata insignita di due Premi Tenco nel 1981 e di una Targa Tenco nel 1984, nella categoria \u2018interpret\u00ec con l\u2019album \u201cUomin\u201d, unica donna e prima artista a raggiungere questo traguardo."}