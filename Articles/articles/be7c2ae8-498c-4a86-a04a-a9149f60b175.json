{"id": "be7c2ae8-498c-4a86-a04a-a9149f60b175", "meta_dataset": "", "meta_language": "Italian", "meta_label": "Group 1", "meta_title": "Elezioni comunali, Salvini in Montagnola: \"A Bologna servono discontinuit\u00e0 e coraggio\"", "url": "https://www.ilrestodelcarlino.it/bologna/elezionicomunali/salvini-montagnola-1.6540732", "text": "Il leader della Lega davanti alla scalinata del Pincio, dove parte la raccolta di firme per la petizione contro \"lo spaccio e il degrado\"\n\nBologna, 30 giugno 2021 - Matteo Salvini 'inaugura' il banchetto della Lega, davanti alla scalinata del Pincio, dove parte la raccolta di firme per la petizione contro \"lo spaccio e il degrado alla Montagnola\". \"Non ci devono essere zone della citt\u00e0 dove i bolognesi e le bolognesi camminano con paura\", commenta il leader leghista. E annuncia la Festa della Lega, ai primi di settembre, proprio in Montagnola. Quanto alle elezioni per il sindaco (\"che ci giochiamo al ballottaggio, con la Lega come forze trainante del centrodestra\") Salvini cita lo slogan \"di uno dei candidati del centrosinistra\" (Isabella Conti, ndr): \"A Bologna servono discontinuit\u00e0 e coraggio. Un'idea che mi piace\".\n\nSalvini ha poi scherzato coi giornalisti presenti su Sinisa Mihajlovic candidato: \"L'ho visto ieri sera, ci siamo fatti un whisky, abbiamo deciso la sua candidatura per Bologna\". Salvini infatti aveva scherzato a proposito di una candidatura alle prossime amministrative del tecnico rossobl\u00f9: \"Il candidato? E' Mihajlovic, lo tengo coperto fino alla finale di domenica\" degli Europei.\n\nSalvini ha poi proseguito con ironia: \"Spero che Letta non si offenda. Io i miei cinque o sei giorni con mio figlio a Milano Marittima, come faccio da anni a questa parte, li faccio. Molto probabilmente in costume da bagno in spiaggia. Annuncio questa notizia rivoluzionaria e sconvolgente: penso di andare in spiaggia in costume da bagno\".\n\nIeri, sempre a Bologna, Matteo Salvini aveva chiuso a una possibile candidatura a sindaco per il centrodestra del senatore di Forza Italia Andrea Cangini: \"L'obiettivo \u00e8 candidare un civico anche a Bologna\", la frase chiarificatrice del leader della Lega."}