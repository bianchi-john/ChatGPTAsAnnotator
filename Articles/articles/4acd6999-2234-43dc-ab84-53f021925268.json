{"id": "4acd6999-2234-43dc-ab84-53f021925268", "meta_title": "Appiano Gentile, denunciato per scritte omofobe e naziste su un muro", "url": "https://www.ilgiorno.it/como/cronaca/omofobia-razzismo-scritte-denuncia-1.6526824", "text": "L'autore \u00e8 un uomo di 56 anni, che andr\u00e0 incontro a un procedimento penale per propaganda e istigazione a delinquere\n\nVeniano, 26 giugno 2021 \u2013 Con una bomboletta spray, ha imbrattato il muro di una propriet\u00e0 privata affacciata su via Grilloni ad Appiano Gentile, scrivendo \u201cGay nei forni\u201d, con accanto una svastica e una croce celtica. L\u2019autore del gesto, compiuto venerd\u00ec pomeriggio, \u00e8 rimasto anonimo solo per poche ore: i carabinieri della stazione di Appiano Gentile, visionando le immagini di telecamere individuate in quella zona, hanno subito identificato un uomo di 56 anni di Veniano, denunciato per uno specifico reato previsto dal codice penale: \u201cPropaganda e istigazione a delinquere per motivi di discriminazione razziale etnica e religiosa\u201d. Rintracciato a casa, l\u2019uomo ha ammesso di essere l\u2019autore dell\u2019imbrattamento, e ha consegnato la bomboletta spray utilizzata poche ore prima, messa sotto sequestro come corpo di reato."}