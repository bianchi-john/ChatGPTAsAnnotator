{"id": "441dedb2-48f0-4e42-85eb-0dd672b61169", "meta_dataset": "", "meta_language": "Italian", "meta_label": "Group 1", "meta_title": "Ora l\u2019anziano Benedetto XVI prega \u201cfortemente\u201d per la salute del successore Bergoglio", "url": "https://www.secoloditalia.it/2021/07/ora-lanziano-benedetto-xvi-prega-fortemente-per-la-salute-del-successore-bergoglio/", "text": "La notizia che fino a qualche anno fa era impensabile. L\u2019anziano e malato Benedetto XVI, 94 anni, prega per la salute del pi\u00f9 giovane Jorge Bergoglio, che ne ha 84, suo successore sul soglio pontificio.\nAnche il Pontefice emerito si unisce infatti alle preghiere di tutto il mondo per Papa Francesco, sottoposto ieri sera ad un lungo intervento chirurgico. Lo fa sapere all\u2019Adnkronos monsignor Georg Ganswein, segretario personale di Ratzinger e prefetto della Casa Pontificia. \u201cPapa Benedetto \u2013 dice mons. Ganswein \u2013 rivolge un pensiero affettuoso e prega fortemente per papa Francesco\u201d.\n\nBenedetto XVI e le preghiere per Bergoglio\n\nIl Papa emerito da quando annunci\u00f2 la sua rinuncia al soglio di Pietro \u2013 era l\u201911 febbraio del 2013 \u2013 vive nel monastero Mater Ecclesiae accudito da alcune Memores domini, consacrate del movimento di Comunione e Liberazione.\nL\u2019ultima dichiarazione pubblica Ratzinger l\u2019ha rilasciata nell\u2019aprile scorso, al settimanale cattolico tedesco Die Tagepost, esprimendo la sua gratitudine per l\u2019Anno di San Giuseppe indetto da Papa Francesco e per la Lettera apostolica Patris corde.\nBergoglio, ha spiegato stamani il portavoce del Vaticano Matteo Bruni, \u201c\u00e8 in buone condizioni generali, vigile e in respiro spontaneo\u201c dopo il lungo intervento all\u2019intestino. Con il Pontefice, al Gemelli anche due infermieri del Vaticano. Come ha spiegato Bruni \u201csi prevede una degenza di circa 7 giorni salvo complicazioni\u201d.\n\n \nPapa Francesco si \u00e8 ricoverato in gran segreto\n\nStamani il presidente dei Vescovi Bassetti affettuosamente ha detto al Pontefice in un messaggio augurale: \u201cLa attendiamo domenica prossima, dalla finestra del Palazzo Apostolico, per pregare insieme l\u2019Angelus e ascoltare la Sua parola\u201d. Mancano ancora diversi giorni, ancora presto per dirlo; tutto dipender\u00e0 da come si sentir\u00e0 il Pontefice e dal decorso post intervento.\nL\u2019intervento a cui si \u00e8 sottoposto il 4 luglio il pontefice, per una stenosi diverticolare sintomatica del colon, \u00e8 riuscito e il decorso post operatorio sembra procedere regolarmente. Per Bergoglio questo \u00e8 il primo ricovero ospedaliero da papa, non contando l\u2019intervento ambulatoriale per cataratta, avvenuto nel 2019 in gran segreto. La sua prima operazione, invece, risale all\u2019et\u00e0 do 12 anni, quando, a Buenos Aires gli venne asportato il lobo superiore del polmone destro a causa di tre cisti"}