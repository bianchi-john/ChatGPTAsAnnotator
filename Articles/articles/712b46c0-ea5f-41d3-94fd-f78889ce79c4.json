{"id": "712b46c0-ea5f-41d3-94fd-f78889ce79c4", "meta_title": "La svolta sbagliata di Google Maps contro il cambiamento climatico", "url": "https://www.editorialedomani.it/ambiente/la-svolta-sbagliata-di-google-maps-contro-il-cambiamento-climatico-ezwh9l1l", "text": "Di recente ho letto della funzione di Google Maps di prossima uscita che offrir\u00e0 a chi \u00e8 alla guida di scegliere tra i percorsi pi\u00f9 \u201ceco-friendly\u201d.\n\nRussell Dicker, direttore del prodotto a Google, ha affermato che \u00abper circa la met\u00e0 delle rotte, siamo in grado di trovare un\u2019opzione pi\u00f9 ecologica con un cambiamento in termini di tempo minimo o nullo\u00bb.\n\nRicordo di aver imparato che cos\u2019\u00e8 un algoritmo non in un corso di programmazione o di informatica, ma durante le ore di psicologia alle superiori. Un algoritmo, concetto oggi pi\u00f9 conosciuto nel contesto di motori di ricerca e feed dei social media che nelle scienze sociali, \u00e8 semplicemente una formula qualsiasi che passo dopo passo porta alla risoluzione di problemi. L\u2019esempio classico \u00e8 la divisione lunga: seguendo l\u2019insieme standard delle regole posso calcolare il quoziente di due numeri reali qualsiasi.\n\nDi recente, con questi ricordi delle lezioni di psicologia in mente, ho letto della funzione di Google Maps di prossima uscita che offrir\u00e0 a chi \u00e8 alla guida di scegliere tra i percorsi pi\u00f9 \u201ceco-friendly\u201d, secondo algoritmi sviluppati con dati e analisi dal National Renewable Energy Laboratory, una sezione del dipartimento dell\u2019Energia degli Stati Uniti. Russell Dicker, direttore del prodotto a Google, ha affermato che \u00abper circa la met\u00e0 delle rotte, siamo in grado di trovare un\u2019opzione pi\u00f9 ecologica con un cambiamento in termini di tempo minimo o nullo\u00bb.\n\nRegole assolute\n\nQuando ho letto questa cosa mi sono fermato. Non dubito che gli eco-percorsi di Google spesso producano cambiamenti minimi in termini di tempo. Ma questo solleva la domanda: che cosa dire degli altri effetti? I percorsi ecologici mi porteranno lungo strade cittadine pi\u00f9 rumorose o con pi\u00f9 rischi per i pedoni? L\u2019affidamento di massa a queste nuove rotte creer\u00e0 un inquinamento pi\u00f9 localizzato lungo queste strade, mitigando un problema mentre ne aggrava un altro?\n\nNon so come il nuovo algoritmo di Google affronter\u00e0 questa complessit\u00e0. Sospetto che non lo sappiano nemmeno gli ingegneri di Google. E temo che, come in altri \u00e0mbiti, stiamo spostando il nostro processo decisionale circa l\u2019ecologia su algoritmi opachi basati su cloud che oscurano i compromessi insiti in tutte le nostre forme di consumo e comportamento.\n\nQuesto non \u00e8 un fenomeno nuovo. Gli ammonimenti alle attivit\u00e0 ecologicamente virtuose hanno generalmente ignorato, omesso o negato i compromessi. La maggior parte di questi ha assunto la forma dell\u2019euristica \u2013 scorciatoie mentali progettate per accelerare e semplificare il processo decisionale \u2013 pi\u00f9 che dell\u2019algoritmo. Ma euristica e algoritmo sono simili in quanto oscurano i compromessi e semplificano la verit\u00e0.\n\n\u201cMangiare locale\u201d \u00e8 un\u2019euristica che eleva gli impatti ambientali del trasporto del cibo rispetto a quelli della produzione, quando in realt\u00e0 quest\u2019ultima \u00e8 molto pi\u00f9 significativa.\n\nL\u2019eliminazione della plastica monouso \u00e8 di gran moda di questi tempi, ma avvolgere alcuni prodotti nella plastica prolunga la durata di conservazione e riduce lo spreco di cibo.\n\nRidurre il consumo personale di acqua \u00e8 importante, ma la quantit\u00e0 di acqua che finisce nei lavandini e nelle docce appare insignificante rispetto ai consumi industriali e agricoli.\n\nPosso simpatizzare con alcune di queste campagne. \u00c8 una regola generale abbastanza credibile, ad esempio, che mangiare meno carne fa bene al clima. Questi esempi per\u00f2 mettono in luce il modo in cui la nostra comprensione della sostenibilit\u00e0 ecologica si interrompe. Le regole per l\u2019eco-consumo sono spesso poste come assolute quando, in realt\u00e0, la migliore scelta di comportamento o consumo deve bilanciare quella ambientale, economica, sociale e personale. Se sostituisco i miei hamburger con il panino con la cotoletta, ridurr\u00f2 la mia immissione di carbonio a scapito di molte pi\u00f9 vite animali perse, poich\u00e9 una mucca macellata fornisce molti pi\u00f9 pasti di un pollo. Compromessi!\n\nEco-algoritmi\n\nAnche le azioni paternalistiche delle aziende, spesso basate su queste euristiche, possono avere conseguenze inaspettate. Epicurious, il sito web di cibo e cucina, recentemente ha deciso di interrompere la pubblicazione di nuove ricette a base di carne bovina per promuovere la sostenibilit\u00e0. Ma azioni performative come questa possono effettivamente avere un effetto contrario che si ritorce contro la causa stessa che stanno promuovendo. La gente \u00e8 infastidita perch\u00e9 si sente manipolata e per questo potrebbe allontanarsi dalle cause ambientali pi\u00f9 in generale.\n\nI nuovi eco-algoritmi nasconderanno i compromessi complessi e avranno effetti indesiderati.\n\nQuando seguo il percorso ecologico su Google Maps, ridurr\u00f2 effettivamente l\u2019impatto complessivo del mio viaggio? Pu\u00f2 darsi! Non ho motivo di dubitare dell\u2019esperienza degli scienziati e dei programmatori di Google. Ma quali compromessi trascurer\u00f2 delegando il mio processo decisionale a un algoritmo?\n\nL\u2019effetto collaterale\n\nRicerche recenti mostrano che il sistema utilizzato dalle compagnie aeree per calcolare le compensazioni di carbonio ha parecchi difetti. Quindi, quando pago un extra per compensare le emissioni di carbonio del mio volo Delta Airlines, cosa sto pagando veramente? Allo stesso modo, l\u2019algoritmo Reconomy, che valuta la sostenibilit\u00e0 delle organizzazioni in base alla frequenza con cui nelle comunicazioni aziendali compaiono parole come \u201crinnovabili\u201d ed \u201cenergia verde\u201d, ci dice qualcosa di rilevante? Cosa succede quando le piccole imprese meno esposte al controllo pubblico, o palesi truffatori, implementano i propri eco-algoritmi?\n\nNon voglio essere un luddista o un ipocrita. Uso volentieri Twitter e Amazon, per non parlare della logica algoritmica degli scaffali dei negozi di alimentari. Mi affido ad algoritmi non solo per influenzare le mie scelte ma spesso perch\u00e9 scelgano al posto mio.\n\nMa ho paura ad affidare la nostra gi\u00e0 confusa comprensione dei problemi ecologici ad algoritmi impenetrabili. Le campagne ambientali hanno sofferto a lungo di una diffidenza del pubblico che sentiva di essere manipolato, svergognato o limitato. In un futuro di eco-algoritmi opachi, queste insidie rimarranno, danneggiando l\u2019azione ambientale e il progresso contro il cambiamento climatico."}