{"id": "af6c349c-3ed8-4afb-b31a-411cfd2f212d", "meta_dataset": "", "meta_language": "English", "meta_label": "Group 2", "meta_title": "Covid Italia, vaccini: \"Affrettarsi prima dell'inizio della scuola\"", "url": "https://www.lanazione.it/cronaca/covid-oggi-italia-1.6555670", "text": "Roma, 5 luglio 2021 - \"Se finora poteva essere anche accettato un atteggiamento di prudenza riguardo al vaccino facendo un rapporto costo-beneficio, e si poteva in qualche maniera pensare di aspettare e vedere l'evoluzione, il quadro epidemiologico, con la variante Delta, che abbiamo di fronte porta in qualche maniera come consiglio di affrettarsi a fare la vaccinazione prima dell'inizio della scuola\". Cos\u00ec all'ANSA il presidente della Federazione nazionale degli Ordini dei Medici (Fnomceo) Filippo Anelli sulla vaccinazione degli adolescenti. Mentre per una spinta tra gli over 60 serve ora superare gli hub e coinvolgere \"i medici di base\".\n\n\"La preoccupazione maggiore che noi abbiamo - afferma Anelli - \u00e8 la ripresa scolastica perch\u00e9 come tutte le attivit\u00e0 di comunit\u00e0, quindi anche quelle scolastiche, il rischio che si possano instaurare dei focolai \u00e8 molto alto e con la variante Delta diventa oggetto di una particolare preoccupazione\". E aggiunge: \"Decidere insieme al proprio medico \u00e8 la pratica prudenziale maggiore. Sui ragazzi c'\u00e8 stata una doverosa preoccupazione da parte dei genitori. Nella fascia dai 12 anni le conseguenze di un Covid non sono drammatiche. Quelle drammatiche sono dai 50 anni in su. L'andamento epidemiologico a fine di maggio sembrava indicare che andavamo verso una stagione di tranquillit\u00e0 ma la variante Delta - afferma Anelli - rimette in moto un processo di preoccupazione perch\u00e8 si possono ripetere dei focolai come \u00e8 successo nell'autunno scorso quando si sono anche riscontrati a scuola e poi hanno dilagato in famiglia. Non sappiamo la variante Delta quali effetti potr\u00e0 avere anche sulle giovani generazioni. In questo quadro il rapporto costo- beneficio \u00e8 assolutamente a favore del vaccino e mi pare che sia doveroso consigliare di fare il vaccino\".\n\nPer la fascia degli over 60, invece, quello che sta avvenendo \"\u00e8 un tipico andamento delle campagne vaccinali. Sopra una certa soglia si incontra una restistenza a vaccinarsi, come avviene per l'influenza. Le percentuali pi\u00f9 alte - dice il presidente Fnomceo - si sono avute quando i medici di famiglia sono scesi in campo perch\u00e8 il rapporto di fiducia che lega il cittadino al proprio medico consente di fare delle scelte consapevoli rispetto ai rischi di una malattia o ai rischi connessi al vaccino\". Quindi, prosegue Anelli, \"ce lo aspettavamo. Era una delle questioni che si sarebbe verificata negli hub perch\u00e8 il rapporto di fiducia non \u00e8 lo stesso che si ha con il proprio medico. Credo che sia necessario a questo punto mettere in atto meccanismi di coinvolgimento della medicina generale nel determinare un'ulteriore spinta alla vaccinazione soprattutto degli over 60. L\u00ec dove questo \u00e8 avvenuto le percentuali di adesione sono altissime\". \n\n \n\nI dati del 4 luglio in Italia \nIn Italia ci sono 808 nuovi casi di coronavirus, a fronte di 141.640 tamponi effettuati, e 12 decessi. Il giorno precedente l'incremento era stato di 932 con 228.127 test eseguiti e si erano registrati 22 decessi, per un totale, da inizio pandemia, che arriva a 127.649. In terapia intensiva ci sono 197 pazienti mentre i guariti sono 1.706. Il tasso di positivit\u00e0 \u00e8 allo 0,57%.Questi i dati diffusi dal bollettino odierno del ministero della Salute. Scendono sotto i 200 i pazienti ricoverati per Covid in terapia intensiva: sono 197, con un calo di 7 unit\u00e0 rispetto a sabato.\n\n \n\nVerso l'uscita dal tunnel\nIntanto si va avanti verso l'uscita dal tunnel, ma con prudenza: la pandemia da Covid 19 rallenta, ma le varianti mettono una certa apprensione. Forse gi\u00e0 prima di settembre la variante Delta in Italia sar\u00e0 al 90% mentre serviranno, secondo gli esperti, ancora due settimane per capire un p\u00f2 di pi\u00f9 gli effetti sui contagi Covid-19. Al momento, l'Italia pu\u00f2 godere di dati stabili che segnano certamente una nuova fase dell'epidemia, come ha sottolineato il ministro della Salute, Roberto Speranza, anche se, dice, la \u00abguardia va tenuta alta\u00bb soprattutto riguardo alle varianti \u00abche rendono la sfida pi\u00f9 difficile\u00bb. \u00abI numeri con cui facciamo i conti ogni giorno sono significativi: avevamo quasi 30.000 persone nei nostri ospedali ora ne abbiamo meno di 1500 quindi meno 95%, avevamo 3800 persone in terapia intensiva ora ne abbiamo circa 220 quindi siamo anche in questo caso a meno 90% e anche il tasso del numero dei contagiati quotidiano \u00e8 molto molto sceso\u00bb, dice Speranza che \u00e8 intervenuto alla presentazione a Roma della 'Costituzione etic\u00e0 Federazione nazionale dei Tecnici sanitari di radiologia medica e delle professioni sanitarie tecniche, della riabilitazione e della prevenzione. \u00abMa \u00e8 chiaro - aggiunge - che non \u00e8 chiusa."}