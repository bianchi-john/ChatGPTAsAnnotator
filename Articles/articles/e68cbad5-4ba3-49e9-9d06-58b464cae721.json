{"id": "e68cbad5-4ba3-49e9-9d06-58b464cae721", "meta_title": "Al via il green pass Ue. Ma \u00e8 caos totale: ecco i problemi per quello italiano", "url": "https://www.ilprimatonazionale.it/cronaca/green-pass-ue-caos-totale-problemi-quello-italiano-199588/", "text": "Roma, 1 lug \u2013 Da oggi entra in vigore nella Ue il green pass, ed \u00e8 subito caos: non si capisce bene a che condizioni \u00e8 valida la certificazione anti-Covid n\u00e9 come funziona all\u2019estero. Come \u00e8 noto il green pass permette di viaggiare liberamente da e per tutti i Paesi dell\u2019Unione europea e dell\u2019area Schengen. Il documento viene rilasciato a chi \u00e8 stato vaccinato contro il Covid o ha ottenuto un risultato negativo al test molecolare/antigenico o \u00e8 guarito dal Covid. Ma proprio su questi requisiti ci sono molti dubbi.\n\nIn Italia il green pass \u00e8 rilasciato dal ministero della Salute\nIn concreto il green pass Ue contiene un Qr code che andr\u00e0 presentato all\u2019ingresso nel Paese di destinazione in modo da evitare quarantene o tamponi. Il pass europeo sar\u00e0 valido a partire da quattordici giorni dopo l\u2019ultima dose di vaccino anti-Covid. Sulle regole d\u2019ingresso, dal numero di dosi al tipo di vaccino, manca per\u00f2 omogeneit\u00e0 tra i Paesi membri, come ricordato dalla Commissione Ue. In Italia la certificazione verde Covid-19 \u00e8 emessa dal ministero della Salute. Vediamo nel dettaglio come funziona.\n\nLa Commissione Ue raccomanda la vaccinazione completa\nIn Italia il green pass viene rilasciato a 14 giorni dalla prima dose di vaccino, ed \u00e8 valido per matrimoni, feste, concerti, eventi. Ma la Commissione Ue, pur lasciando ai singoli Paesi la scelta di accettare o meno un green pass con una sola dose di vaccino, raccomanda la vaccinazione completa. In ogni caso, si legge sul sito della Commissione, \u201clo Stato membro che accetti anche in altre situazioni una prova di avvenuta vaccinazione per esentare dalle limitazioni della libert\u00e0 di circolazione, ad esempio dopo la somministrazione della prima dose di un vaccino bidose, dovrebbe accettare anche, alle stesse condizioni, il certificato di vaccinazione con un vaccino contro la Covid-19\u201d.\n\nVariante Delta, verso il rilascio solo con doppia dose\nIn tal senso, complice la variante Delta, si potrebbe arrivare a rilasciare il green pass soltanto con doppia dose di vaccino. Come fa presente Alberto Mantovani, direttore scientifico dell\u2019Humanitas di Milano, \u201cse il problema \u00e8 la variante Delta il green pass va dato dopo due dosi e ai guariti con una dose\u201d. Il primo a prendere in considerazione l\u2019ipotesi del rilascio con due dosi \u00e8 stato il sottosegretario alla Salute Pierpaolo Sileri \u201cDa medico e non da politico dico che probabilmente si arriver\u00e0 a una rimodulazione\u201d del green pass, aveva detto.\n\nLa piattaforma digitale ReOpen Eu con le restrizioni per i viaggi nei 27 Paesi\nDal canto suo, la Commissione Ue, nella lettera ai 27 ricorda come per \u201ccostruire la fiducia dei cittadini \u00e8 necessario fornire informazioni tempestive e accessibili a tutti attraverso la piattaforma digitale ReOpen Eu\u201d. Sulla piattaforma \u00e8 possibile verificare le restrizioni vigenti per i vari Paesi. Nel sistema ideato dai 27 \u00e8 previsto un codice a colori per la classificazione delle regioni, in base alla situazione epidemiologica. Le informazioni sono aggiornate frequentemente e disponibili in 24 lingue. Prima di organizzare una vacanza all\u2019estero dunque \u00e8 il caso di consultare il sito, anche e soprattutto alla luce del caos normativo.\n\nEcco i Paesi Ue che ancora non riconoscono il green pass\nIn ogni caso allo stato attuale, sono 20 gli Stati membri che hanno gi\u00e0 messo in piedi il sistema digitale per connettersi alla piattaforma Ue e che inizieranno subito a distribuire i green pass. All\u2019appello mancano per\u00f2 ancora Cipro, Ungheria, Malta, Irlanda, Paesi Bassi, Romania e Svezia.\n\nI dubbi sul mix di vaccini\nMa sul fronte della vaccinazione ci sono ancora molti dubbi e il caos normativo non aiuta. E\u2019 il caso di chi fa il mix di vaccini \u2013 seconda dose con preparato diverso dal primo (come nel caso di Astrazeneca per gli under 60). Infatti il green pass a quanto pare non riconosce che si \u00e8 fatta anche la seconda dose (richiesta per viaggiare nella Ue). Altra questione, il tipo di vaccino riconosciuto. Nell\u2019elenco dei vaccini ammessi dall\u2019Ema, l\u2019Agenzia europea per i medicinali, per esempio non c\u2019\u00e8 Sputnik, il vaccino russo, somministrato in Ungheria, che \u00e8 un Paese Ue (oltre che a San Marino)."}