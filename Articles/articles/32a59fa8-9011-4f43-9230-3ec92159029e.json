{"id": "32a59fa8-9011-4f43-9230-3ec92159029e", "meta_dataset": "", "meta_language": "Italian", "meta_label": "Group 2", "meta_title": "Stupr\u00f2 una donna nel 2006. Condannato a 13 anni", "url": "https://tg24.sky.it/milano/2021/07/01/violento-donna-milano-condanna", "text": "Cold case risolto grazie al Dna e alla memoria della vittima aggredita in centro. Lui si difende: sono innocente\n\nMilano, 2 luglio 2021 - Tredici anni e quattro mesi di reclusione. Per l\u2019algerino di 49 anni arrestato il 16 gennaio con l\u2019accusa di avere stuprato una donna nell\u2019agosto del 2006, nel centro di Milano, ieri \u00e8 arrivata la condanna nel processo di primo grado. L\u2019uomo \u00e8 stato individuato, a distanza di oltre 14 anni dalla violenza, grazie all\u2019esame del Dna. A incastrarlo anche il fatto che la vittima, che fu anche rapinata, lo ha riconosciuto nell\u2019ambito delle indagini archiviate e poi riaperte dal procuratore aggiunto Letizia Mannella e dal pm Alessia Menegazzo. Il pm aveva chiesto 15 anni e 4 mesi, ma \u00e8 arrivata comunque una condanna ad una pena alta, considerando anche lo sconto di un terzo della pena previsto dal rito abbreviato. Il difensore dell\u2019uomo, Rosemary Patrizi Dos Anjos, aveva chiesto l\u2019assoluzione. A febbraio il Tribunale del Riesame aveva rigettato l\u2019istanza della difesa di revoca della misura cautelare in carcere emessa dal gip di Milano Tommaso Perna nei confronti dell\u2019algerino, che durante l\u2019interrogatorio di garanzia aveva respinto le accuse.\nLe indagini inizialmente vennero archiviate, ma la svolta sul \u2018cold cas\u00e8 \u00e8 arrivata dopo che, il 30 novembre scorso, \u00e8 stata accertata la corrispondenza del profilo genetico trovato su alcuni mozziconi di sigaretta repertati all\u2019epoca della violenza e il tampone salivare eseguito all\u2019indagato quando, nel 2017, era a San Vittore a causa di altri reati. Erano le 6 del mattino del 20 agosto del 2006 (la prescrizione per la violenza dovrebbe scattare dopo 20 anni dai fatti), quando la donna si present\u00f2 alla clinica Mangiagalli sotto choc, raccontando di essere stata aggredita da uno sconosciuto mentre a piedi andava alla fermata dell\u2019autobus per recarsi al lavoro. L\u2019uomo si sarebbe avvicinato con la scusa di chiederle l\u2019ora e, dopo averla bloccata, l\u2019avrebbe trascinata in un\u2019area dismessa, in zona viale Umbria, per violentarla, dietro la minaccia di colpirla con una grossa pietra. Prima di allontanarsi le aveva anche rubato la catenina d\u2019oro, 20 euro e il cellulare."}