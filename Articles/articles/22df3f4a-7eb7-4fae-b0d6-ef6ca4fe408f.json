{"id": "22df3f4a-7eb7-4fae-b0d6-ef6ca4fe408f", "meta_dataset": "", "meta_language": "Italian", "meta_label": "Group 2", "meta_title": "Variante delta: dopo i due a Pisa, casi sospetti anche a Firenze. Le contromisure in Toscana", "url": "https://iltirreno.gelocal.it/regione/toscana/2021/06/30/news/variante-delta-dopo-i-due-a-pisa-casi-sospetti-anche-a-firenze-le-contromisure-in-toscana-1.40446679", "text": "Via ad un sequenziamento a tappeto. Il primario di Virologia a Cisanello: \u00ab\u00c8 5-6 volte pi\u00f9 contagiosa della variante inglese, ma non \u00e8 detto che attecchisca da noi in modo cos\u00ec capillare\u00bb. I pareri di Menichetti e Falcone\n\nDue casi sono gi\u00e0 stati sequenziati a Pisa una settimana fa e tre tamponi \u201csospetti\u201d sono stati segnalati ieri nel laboratorio di virologia e microbiologia a Careggi. I campioni di tre persone contagiate dal virus nell\u2019area centrale della Toscana risultati positivi ai kit rapidi a disposizione dei biologi per dare la caccia alla variante e di cui nelle prossime ore \u00e8 attesa la conferma. No, la variante Delta non \u00e8 certo un\u2019emergenza ma non \u00e8 un caso che la Toscana abbia subito preso contromisure per scongiurare la diffusione della mutazione del Covid che preoccupa il mondo.\n\nProprio dopo i primi due casi sequenziati a Cisanello dall\u2019assessorato alla sanit\u00e0 guidato da Simone Bezzini \u00e8 partita una lettera alle Asl che chiede di inviare tutti i tamponi positivi ai laboratori delle aziende ospedaliere universitarie di Firenze, Pisa e Siena per dare la \u201ccaccia\u201d alla variante indiana. Un sequenziamento a tappeto che, dice il presidente Eugenio Giani, \u00e8 la misura idonea a tenere sotto controllo la circolazione della mutazione. \"Devo dire che sono talmente limitati i casi di contagio in Toscana che in questo momento non parlerei di allarme, ma di presa d'atto, se verranno fatte le sequenziazioni, del processo che a livello nazionale ormai \u00e8 in corso di trasformazione della casistica di Covid-19 in Italia verso una forte percentuale di Delta\". \n\nIn fondo, anche Mauro Pistello, primario di Virologia a Pisa, mette in guardia: \u00ab\u00c8 5-6 volte pi\u00f9 contagiosa della variante inglese, ma non \u00e8 detto che attecchisca da noi in modo cos\u00ec capillare come in Inghilterra, dove la maggioranza della popolazione \u00e8 stata vaccinata con una sola dose di AstraZeneca, meno resistente alle varianti di Pfizer, che da noi invece \u00e8 prevalente\u00bb. \u2014"}