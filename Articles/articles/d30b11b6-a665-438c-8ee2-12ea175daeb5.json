{"id": "d30b11b6-a665-438c-8ee2-12ea175daeb5", "meta_title": "I nuovi colori da luned\u00ec 17 maggio, l\u2019ordinanza di Speranza: tutta Italia in giallo, unica in arancione la Valle d\u2019Aosta", "url": "https://www.money.it/Tutta-Italia-gialla-da-lunedi-una-regione-arancione-colori-regioni-17-maggio", "text": "Come ogni venerd\u00ec, sono attesi oggi i nuovi colori delle Regioni, dopo il report dell\u2019Istituto Superiore di Sanit\u00e0 e del ministero della Salute e le ordinanze del ministro Roberto Speranza. L\u2019andamento della curva epidemiologica del contagio da Coronavirus determiner\u00e0 il passaggio delle Regioni da una fascia di rischio all\u2019altra, in attesa delle decisioni che il governo prender\u00e0 nella cabina di regia convocata luned\u00ec dal presidente del Consiglio Mario Draghi. Il premier ha gi\u00e0 fatto capire che la linea rimarr\u00e0 la stessa: massima prudenza e nessuno spostamento del coprifuoco \u2013 che forse subir\u00e0 lo slittamento di un\u2019ora a partire dal 24 maggio. Luned\u00ec verr\u00e0 definita la data della ripartenza del settore dei matrimoni (verso il 15 giugno) e dei centri commerciali nel fine settimana.\n\nIl nodo della Valle d\u2019Aosta\n\nDa luned\u00ec 17 maggio l\u2019Italia potrebbe non avere pi\u00f9 zone arancioni. Il report dell\u2019Iss dovrebbe sancire il passaggio in giallo per Sicilia e Sardegna, lasciando solo la Valle d\u2019Aosta in bilico. Ieri il presidente della Regione Erik Lavevaz ha scritto una lettera al ministro della Salute, spiegando che \u00abl\u2019indice Rt \u00e8 sotto la soglia dell\u20191 da oltre un mese e l\u2019incidenza dei nuovi casi \u00e8 attorno a 150 su 100mila abitanti\u00bb. E per questo, secondo Lavevaz, la Regione meriterebbe di diventare gialla.\n\nLe uniche regioni che, a ieri, avevano un\u2019incidenza superiore ai 150 casi per 100mila abitanti (che probabilmente con i prossimi criteri sar\u00e0 la soglia per finire in arancione) sono la Valle d\u2019Aosta (165) e la Campania (sul filo a 153). Il resto delle regioni ha indicatori da zona gialla. Alcune hanno numeri addirittura da zona bianca: si tratta di Friuli Venezia Giulia, Molise e Sardegna che stanno registrando un\u2019incidenza dei casi per 100mila abitanti sotto la soglia di 50. Numeri che per\u00f2 vanno confermati per tre settimane consecutive. Bisogner\u00e0 dunque aspettare.\n\nI nuovi criteri per il calcolo del rischio\n\nNel prossimo provvedimento del governo potrebbero esserci novit\u00e0 per quanto riguarda il monitoraggio dei contagi e il calcolo del rischio. L\u2019indice Rt verr\u00e0 infatti sostituito con quello ospedaliero: come spiega l\u2019agenzia Ansa, l\u2019esecutivo punta a renderlo operativo gi\u00e0 per il monitoraggio di venerd\u00ec 21 maggio, nonostante resti attivo il calcolo basato sull\u2019Rt che sar\u00e0 utile a rendere tempestive misure di contenimento locali."}