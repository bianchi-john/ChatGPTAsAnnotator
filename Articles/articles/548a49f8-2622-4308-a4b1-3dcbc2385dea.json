{"id": "548a49f8-2622-4308-a4b1-3dcbc2385dea", "meta_dataset": "", "meta_language": "Italian", "meta_label": "Group 1", "meta_title": "Rave party di Tavolaia, gravissimo un giovane che ha bevuto antigelo", "url": "https://www.lanazione.it/pontedera/cronaca/grave-ragazzo-rave-party-1.6561804", "text": "Santa Maria a Monte (Pisa), 7 luglio 2021- Uno dei giovani partecipanti al rave party, nello specifico un ragazzo di Bressanone del 2002, \u00e8 stato soccorso in codice rosso intorno alle 2.30 di notte per aver ingerito liquido di raffreddamento o antigelo, composti entrambi con glicol, etilenico o propilenico, che possono risultare fatali.\n\nI ragazzi raccolgono i rifiuti prima di andare via\n\nIl giovane ha iniziato a sentirsi male in mezzo alla bolgia, pochi minuti prima che la musica venisse spenta definitivamente dagli organizzatori. Chi era con lui ha allertato i soccorsi dando l\u2019allarme al 112 e al 118. Sul posto erano presenti i volontari della Misericordia di Bientina, come presidio sanitario disposto dalla prefettura e dalla questura di Pisa con la collaborazione del Comune di Santa Maria a Monte, che sono intervenuti immediatamente.\n\nMa, vista la gravit\u00e0, si \u00e8 reso indispensabile anche l\u2019arrivo dell\u2019automedica con medico e infermiere dall\u2019ospedale di Pontedera. Il giovane, \u00e8 stato trasportato in codice rosso (intubato) all\u2019ospedale di Cisanello a Pisa dove \u00e8 stato ricoverato per essere sottoposto alle cure necessaria alla disintossicazione. Secondo quanto accertato avrebbe bevuto, pare per sbaglio, pensando fosse acqua o birra, il liquido di raffreddamento o antigelo del motore della macchina. Il ragazzo \u00e8 ancora ricoverato a Cisanello in prognosi riservata nel reparto di anestesia e rianimazione."}