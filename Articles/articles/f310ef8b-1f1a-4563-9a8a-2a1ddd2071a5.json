{"id": "f310ef8b-1f1a-4563-9a8a-2a1ddd2071a5", "meta_title": "Soriano, il genio assoluto al servizio del \u201cf\u00fatbol\u201d", "url": "https://www.avvenire.it/agora/pagine/soriano-il-genio-assoluto-al-servizio-del-ftbol", "text": "Il Collettivo Soriano, fondato nel 2015 davanti al mare di Portopalo (Siracusa) dopo la biografia dedicata a Ricky Albertosi. Romanzo popolare di un portiere (Urbone) \u2013 vincitore del Premio Selezione Bancarella Sport 2020 \u2013 ora esce con Mai pi\u00f9 triste n\u00e9 solitario (Urbone- La Fronda. Pagine 110. Euro 12,00). Un omaggio allo scrittore argentino Osvaldo Soriano, indagato in tutto il suo eclettismo. La linea sudamericana caratterizza i capitoli di Massimiliano Castellani (curatore) e Darwin Pastorin. Il critico letterario Massimo Raffaeli si concentra sul rapporto, anche epistolare, Soriano-Arpino. Sguardi da scrittori del nostro Meridione verso un Maestro del Sud del mondo sono quelli di Cosimo Argentina e Sergio Taccone. Direttamente da Buenos Aires i ribelli sognatori e fuggitivi sorianeschi si ritrovano nelle pagine di Paolo Galassi. Levinsky, nella prefazione sopra pubblicata, ricorda il legame tra il quotidiano \u201cIl Manifesto\u201d e Soriano, una collaborazione rivisitata da Pasquale Coccia. Infine, l\u2019Osvaldo artistico e cinematografico, analizzato dai due critici Luigi Marsiglia e Renato Scat\u00e0.\n\n\n\n\n\n\n\n\n\nTra i tanti aspetti per i quali uno pu\u00f2 amare la professione del giornalista, c\u2019\u00e8 l\u2019avventura generata dalla possibilit\u00e0 di viaggiare, di conoscere altre citt\u00e0, culture, persone. E a proposito di Osvaldo Soriano, la mia relazione personale \u2013 lontana ma vicina, per l\u2019affetto basato sulla mia ammirazione per lui e la sua opera \u2013 ha molto a che vedere con tutto questo. Una storia di stupende casualit\u00e0, comparse col tempo. Come tanta gente della mia generazione \u2013 che sta arrivando o \u00e8 gi\u00e0 arrivata ai 60 anni \u2013 ho scoperto Soriano attraverso le sue brillanti colonne su Pagina 12, un giornale che negli anni \u201980 fu assolutamente innovatore, che si dava il lusso dell\u2019ironia in prima pagina, che poteva uscire in edicola con un\u2019edizione integralmente gialla perch\u00e9 l\u2019allora presidente Carlos Menem lo accusava di amarillismo, o integralmente bianca, quando lo stesso Menem annunciava l\u2019indulto ai militari assassini dell\u2019ultima dittatura.\n\nSoriano aveva tutto: una grande prosa, raffinata ironia, idee strampalate e una creativit\u00e0 unica. E su quelle colonne di Pagina 12, in piena affermazione della democrazia, quando eravamo cos\u00ec giovani da poterci illudere di un\u2019Argentina diversa, pi\u00f9 inclusiva, con diritti per tutti, ma in particolare con \u201cGiustizia\u201d, Osvaldo aveva una rubrica fissa il cui nome era \u201cChiamata Internazionale\u201d: un corrispondente in difficolt\u00e0 economiche, in un paese che ha ereditato un debito col Fondo monetario internazionale sette volte superiore (da 6000 a 42 milioni di dollari) come conseguenza di una dittatura che ha fatto sparire 30.000 compatrioti e mandato a morire centinaia di loro (della mia generazione), in una guerra stupida e impari per le Isole Malvinas contro le inarrestabili truppe di Margareth Thatcher.\n\nSoriano, in quei testi, \u00e8 il personaggio che tenta di vendere da Buenos Aires, e in qualsiasi modo, qualsiasi informazione rilevante a un editore francese che non si fida di lui, sospettando che esageri le notizie per vederle pubblicate oltreoceano. Ogni articolo era una pennellata che mostrava come noi argentini ci fossimo ormai abituati alle questioni aberranti di tutti i giorni. Con i loro dialoghi surreali, l\u2019editore diffidente, sfiduciato, convinto che tutto fosse assurdo (eppure utile a vendere di pi\u00f9), e il cronista che non sa pi\u00f9 come fare perch\u00e9 chi sta dall\u2019altra parte dell\u2019Atlantico non diffidi dei suoi contenuti e non si creda ingannato, erano un\u2019accoppiata perfetta.\n\nCon l\u2019ammirazione del lettore, del presunto e inesperto collega che si sentiva doppiamente attratto dal suo essere colto e futbolero, lessi poi alcuni libri geniali come Mai pi\u00f9 pene n\u00e9 oblio (per me, il migliore), Triste solitario y final, Quartieri d\u2019inverno o La resa del leone, che gi\u00e0 nel titolo conteneva una sfida all\u2019establishment, con il suo riprendere una parte dell\u2019inno argentino (caduta in disuso) che alludeva all\u2019Indipendenza dalla Spagna. Per queste cose della vita che ci portiamo dietro, per l\u2019avventura che significa viaggiare, come parte del nostro lavoro, i nostri cammini cominciarono ad avvicinarsi, miracolosamente. Tutto cominci\u00f2 tre anni dopo l\u2019inizio dei sui articoli su Pagina 12, quando nemmeno immaginavo che durante i Mondiali del 1990 avrei avuto la fortuna di incontrarlo faccia a faccia e dialogare con lui.\n\nE non in un\u2019occasione qualsiasi, ma in una assai speciale come la finale tra Germania e Argentina all\u2019Olimpico di Roma. Successe nell\u2019intervallo, lontano dalle palpitazioni dei minuti precedenti, quando suonarono gli inni e Diego Armando Maradona guard\u00f2 la camera della tv con quell\u2019intuito bestiale che ha sempre avuto, focalizzando la devoluzione degli insulti che riceveva dalle tribune. A fine primo tempo mi sento addosso una strana freddezza, insolita per un argentino futbolero la cui nazionale sta giocando una finale, e per giunta pareggiando senza gol. Con questa sensazione strana mi dirigo al centro stampa per bere qualcosa, anche se in fondo lo faccio per verificare con alcuni colleghi se il pazzo sono io, per non sentire lo stesso che sentivo quattro anni prima contro lo stesso rivale. La stessa partita, ma nello stadio Azteca di Citt\u00e0 del Messico.\n\nUna cosa mi \u00e8 rimasta in testa: uno di quelli che mi calm\u00f2, sostenendo che gli succedeva lo stesso, non era altri che Osvaldo Soriano. Che stava l\u00ec, parlando con altri giornalisti, bevendo un caff\u00e8 in un bicchiere di plastica. Dopo aver visto il secondo tempo, e un finale triste e solitario come uno dei suoi libri, ho concluso che la cosa pi\u00f9 memorabile di quella finale, per me, fu aver parlato di f\u00fatbol con il grande Soriano. Avrei voluto ascoltare cose del suo amato San Lorenzo, i suoi sogni di essere calciatore nel sud argentino, a Cipolletti, ma non era il momento, sebbene credo che in qualche modo immaginai un rincontro futuro, in una delle tante casualit\u00e0 della nostra professione. Cosa che purtroppo non successe, personalmente. E se parlo in questi termini, \u201cpersonali\u201d, \u00e8 perch\u00e9 s\u00ec ci furono altri fatti che mi avvicinarono a Soriano.\n\nUno di questi fu grazie all\u2019amicizia stretta con un giornalista de Il Manifesto, Alberto Piccinini, ormai non ricordo in quali dei tanti tornei che mi \u00e8 toccato seguire. Forse durante una qualche partita all\u2019Olimpico di Roma, al quale sono tornato abbastanza spesso dopo quella triste finale del 1990, con una squadra argentina senz\u2019anima, che non giocava per nulla, e che solo correva, marcava, protestava, e che ebbe due espulsi. In uno dei miei tanti viaggi a Roma, tra i tanti banchetti, visite a musei e luoghi storici, andai a visitare Piccinini nella redazione del Manifesto, a pochi passi da Piazza di Spagna, e nell\u2019entrare in quell\u2019edificio antico mi trovai di fronte, con certa sorpresa, una certa quantit\u00e0 di poster di Soriano.\n\nIn qualcuno di questi, stava in posa con il suo ineffabile gatto. E fu l\u00ec che capii qualcosa di molto duro. Mi dissero che il Gordo, amato dai giornalisti di quella redazione, era morto di tristezza... S\u00ec, di tristezza per quell\u2019Argentina che voleva esporre nelle pagine di \u201cChiamata Internazionale\u201d. Nemmeno lui ha potuto sopportare quell\u2019ironia, la ridicolizzazione di quello che succedeva, e che era cos\u00ec normale per noi che vivevamo l\u00ec, cos\u00ec folle al punto di diventare incredibile, e persino ridicola, per eccesso, per quelli che si trovavano lontano, come quell\u2019editore francese. Si poteva morire di tristezza per un paese allora? Soriano diventava per me molto pi\u00f9 che uno scrittore, un giornalista di grande qualit\u00e0, un raffinato espositore di fatti. Aggiungeva, per mia ammirazione, un elemento straripante, quello della passione.\n\nMa rimane ancora una cosa. A inizio del 2010 ricevo una telefonata con accento italiano. Si tratta di Lorenzo Garzella, che insieme a Filippo Macelloni \u00e8 arrivato a Buenos Aires per filmare una specie di falso documentario, che lui chiama Mockumentary. Ci mettiamo d\u2019accordo per un caff\u00e8. E l\u00ec ritornano misteriosamente le casualit\u00e0, una dopo l\u2019altra. La prima \u00e8 accorgersi che, nel mezzo dell\u2019enorme capitale argentina, viviamo nella stessa via, nello stesso isolato dello stesso quartiere di Palermo Chico. La seconda \u00e8 una Sorpresa maiuscola: il documentario si basa su un racconto di Osvaldo Soriano, Il figlio di Butch Cassidy, cosa che ha risvegliato il mio interesse. La terza \u00e8 che il protagonista principale della sceneggiatura \u00e8 un giornalista che dovrebbe indagare su un presunto Mondiale di calcio giocato nel 1942 in Patagonia, che avrebbe sostituito quello saltato per la Seconda Guerra Mondiale.\n\nDopo avergli passato una serie di contatti e capire che idea hanno in testa, torno a casa soddisfatto, con l\u2019idea di vedere un giorno come sarebbe stato questo documentario. Quando qualche ora pi\u00f9 tardi torna a suonare il telefono \u00e8 di nuovo Garzella, che mi dice che quel giornalista, il protagonista del documentario, sono io. \u00abSenza dubbio. Sei tu\u00bb. La proposta mi sembra ridicola. Cosa ho a che fare io, giornalista di carta e radio, con un lavoro che richiede dieci giorni di \u201cfilmazione\u201d, con un gruppo di lavoro in un bus in Patagonia? Non ho mai recitato, non fa per me e le riprese cominciano due giorni prima di un viaggio in Europa programmato da tempo. Ma a mia moglie l\u2019idea risulta interessante. Dice che \u00e8 una forma di \u00abdestrutturarmi\u00bb, spingendomi verso un secondo incontro, che in fondo \u00abnon costa nulla \u00bb.\n\nGarzella mi fa passare da casa sua (meno male che non c\u2019\u00e8 troppo da camminare), mi dice che non devo nemmeno imparare a memoria la sceneggiatura, solo dire a modo mio i concetti principali in ogni scena. Mi fa salire su una scala, fingendo di cercare un video in uno scaffale. Una volta a terra mi dice, secco: \u00abNon ci piove, sei tu e devi accettare\u00bb. Il giorno dopo ho la costumista in casa, scendo le scale come un modello delle pubblicit\u00e0, con mia moglie che alza o abbassa il pollice. E mi ritrovo viaggiando per la Patagonia, un\u2019esperienza indimenticabile in tutti i sensi, con i ragazzi che sopportano la mia scarsa pazienza per ogni ciak ripetuto, promettendomi: \u00abQuesta s\u00ec, \u00e8 l\u2019ultima\u00bb.\n\nMentre comincio a conoscere sempre pi\u00f9 da vicino la trama dell\u2019incredibile documentario che finir\u00e0 per chiamarsi Il Mundial dimenticato, conosco gente della zona che in molti casi, presa dal mito, assicura di aver avuto un qualche familiare che aveva assistito a quella finale del 1942. Di cui effettivamente si sapeva poco e niente, ma che un Soriano geniale \u00e8 riuscito a immaginare, per rimpiazzare il Mondiale che si sarebbe dovuto giocare davvero, e che aveva l\u2019Argentina come sede riservata. La fortuna di essere giornalista fin\u00ec per avvicinarmi a Soriano pi\u00f9 di quanto avessi mai immaginato. E di questo, gli sar\u00f2 per sempre grato."}