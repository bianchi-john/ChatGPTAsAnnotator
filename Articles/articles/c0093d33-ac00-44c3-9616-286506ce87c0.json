{"id": "c0093d33-ac00-44c3-9616-286506ce87c0", "meta_dataset": "", "meta_language": "Italian", "meta_label": "Group 2", "meta_title": "La sanit\u00e0 del futuro parte dal territorio", "url": "https://www.lanuovasardegna.it/opinioni/2021/05/30/news/la-sanita-del-futuro-parte-dal-territorio-1.40332266", "text": "Passer\u00e0 per un riordino della medicina del territorio, ormai da mesi al centro dell\u2019agenda della politica, la sanit\u00e0 del futuro. E non potrebbe essere altrimenti. Non \u00e8 necessario imbastire discorsi complicati o spendere troppe parole per richiamare tutte le magagne e le crepe che l\u2019assistenza medica sul territorio ha rivelato durante la pandemia di Covid-19 . E non solo in Regioni \u201cblasonate\u201d come la Lombardia. \n\nChe sotto i colpi di maglio dell\u2019emergenza, hanno visto crollare il loro primato di eccellenza in sanit\u00e0, ma anche alla periferia dell\u2019impero, come si \u00e8 potuto verificare, senza andare troppo lontano, anche qui in Sardegna, sia pure in misura minore rispetto alle aree pi\u00f9 colpite.\n\nA pagare sulla loro pelle, nelle settimane cruciali dell\u2019emergenza sanitaria, i cittadini. Un \u201cpositivo\u201d al Covid su tre, che avrebbe potuto essere curato a domicilio, si \u00e8 ritrovato solo, in preda all\u2019ansia e alla paura e nella necessit\u00e0 di fare ci\u00f2 che avrebbe potuto essere evitato \u2013 l\u2019intasamento dei pronto soccorso \u2013 se i medici di famiglia fossero stati subito messi nella condizione di intervenire gi\u00e0 dal domicilio del paziente, adeguatamente provvisti di dispositivi di protezione individuale. Ci\u00f2 che avrebbe potuto evitare il ricovero ospedaliero, aggravando la gi\u00e0 drammatica situazione dei nosocomi.\n\nNei territori, un quasi deserto sanitario, con i medici disarmati, senza piani terapeutici e scollegati dall\u2019ospedale. Ci\u00f2 che si annuncia ora, nel Piano Nazionale di Ripresa e Resilienza (PNRR), articolato in \u201cmissioni\u2019\u201d, la sesta della quale riguarda la sanit\u00e0, rappresenta nel concreto una solenne bocciatura di buona parte dei sistemi sanitari delle regioni italiane, incapaci di reggere l\u2019ondata pandemica. Il nuovo assetto istituzionale e organizzativo prevede un modello di territorio basato sulle Case di Comunit\u00e0 ( 1 ogni 20000 ab. , da costruire (ex novo oppure adattando edifici gi\u00e0 esistenti) che riuniranno in un\u2019unica struttura di quartiere i medici di famiglia, gli specialisti, gli infermieri e gli assistenti sociali: offrir\u00e0 assistenza dalle 8 alle 20. Saranno attrezzate di punto prelievi, macchinari diagnostici e infrastrutture informatiche. Il servizio notturno sar\u00e0 garantito dalla guardia medica.\n\nCon i fondi del Recovery Fund ne saranno aperte 1.288: la Sardegna ne avr\u00e0 35. Rappresenteranno una struttura intermedia tra le Case di Comunit\u00e0 e gli ospedali, gli Ospedali di comunit\u00e0, dove si eseguiranno interventi a medio-bassa intensit\u00e0 con degenze brevi . Ne sono previsti 381, 10 dei quali nell\u2019isola.\n\nLa funzione di coordinamento e collegamento dei vari servizi sanitari territoriali \u00e8 affidata alle \u00abCentrali operative territoriali\u00bb (Cot) che assicurer\u00e0 lo scambio di informazioni tra gli operatori sanitari e sar\u00e0 un punto di riferimento per i familiari caregiver. \u00c8 prevista una Cot ogni 100.000 abitanti, in corrispondenza delle aree geografiche in cui verr\u00e0 suddiviso il territorio (distretti). Da organizzare entro 5 anni saranno in totale 602, di cui 16 in Sardegna. Previsto il potenziamento delle cure domiciliari per le malattie croniche. E qui viene al pettine uno dei nodi: quello della medicina generale e dei medici di famiglia, il cui lavoro \u00e8 disciplinato da accordi collettivi sottoscritti dalle rappresentanze sindacali e dalla Conferenza Stato-Regioni. Sul loro ruolo nel progetto e sulla questione della contrattualizzazione, \u00e8 in corso un dibattito che sta facendo emergere posizioni molto diverse, con governo e sindacati schierati su posizioni assai distanti. Sulla bozza di decreto sul Pnrr , peraltro, si stanno levando molte voci critiche. Qualche presidente di Regione denuncia \u2018il centralismo \u2019 del piano, evocando il titolo quinto della Costituzione e denunciando la perdita di ruolo delle comunit\u00e0 del territorio , che non dovrebbero essere private della possibilit\u00e0 di intervenire sulle opere da realizzare , le priorit\u00e0, le esigenze. L\u2019impressione \u00e8 che la rivoluzione dovr\u00e0 confrontarsi con le dure resistenze dei governi regionali, ma non solo . Se non impossibile la \u2018missione\u2019 sanit\u00e0 - i cui contorni restano ancora da definire - si annuncia difficile e ardua."}