{"id": "82adba9a-4c8c-42ca-9be8-73d9521349e1", "meta_title": "Variante Delta, primi sintomi diversi: \"Serve molta prudenza\"", "url": "https://www.ilrestodelcarlino.it/modena/cronaca/variante-delta-sintomi-1.6541740", "text": "Modena, 1 luglio 2021 - La variante Delta non \u00e8 pi\u00f9 pericolosa del ceppo originario, ma si trasmette molto facilmente e pu\u00f2 comunque provocare gli stessi danni. Per questo, come ci dimostra l\u2019esperienza inglese, non \u00e8 ancora giunto il momento di abbassare la guardia. L\u2019avvertimento \u00e8 dell\u2019immunologo di Unimore, Andrea Cossarizza: il vaccino \u2013 dice \u2013 si dimostra ancora una volta un\u2019arma efficacissima.\n\nCosa ci si deve attendere nelle prossime settimane?\n\"Una variante come questa \u00e8 pi\u00f9 infettiva e attacca di pi\u00f9. La buona notizia per\u00f2 \u00e8 che i vaccini funzionano abbastanza bene. Perch\u00e9 \u00e8 stato visto che una prima dose protegge non tanto dall\u2019infezione ma soprattutto dalla malattia grave e dal ricovero, con delle percentuali che dopo una dose vanno dal 60 al 70% e dopo la seconda dose vanno dal 95 al 100%. Una persona che ha completato il ciclo di vaccinazione non dovrebbe avere paura della Delta\".\n\nQueste persone, quindi, possono trascorrere l\u2019estate pi\u00f9 serenamente?\n\"Vanno mantenute tutte le precauzioni perch\u00e9 la variante attacca quindi ci si pu\u00f2 infettare, magari non ammalarsi, ma comunque trasmettere. \u00c8 una cosa abbastanza ovvia. Il \u2018liberi tutti\u2019 in un momento in cui la variante Delta \u00e8 in circolazione anche in Emilia-Romagna non deve farci paura ma ci deve fare stare attenti. Bisogna tenere la mascherina almeno al chiuso e negli ambienti ristretti; all\u2019aria aperta, dove si pu\u00f2 pensare di essere un po\u2019 pi\u00f9 liberi, bisogna mantenere il distanziamento ed evitare assembramenti\".\n\nPer qualcuno la variante Delta \u00e8 una trasformazione del virus indotta dalla vaccinazione.\n\"Dobbiamo togliere questo concetto dalla mente di gente che pur non conoscendo minimamente n\u00e9 l\u2019immunologia n\u00e9 la virologia si esibisce in sciocchezze di questo tipo. Il virus non sfugge a nessuna vaccinazione; le persone che hanno sviluppato la variante Delta non erano vaccinate, per cui non c\u2019\u00e8 alcun tipo di pressione nei vaccini sulle varianti. Il problema \u00e8 che i virus mutano e si replicano migliaia di volte; gli enzimi riparano i danni e mettono a posto le sequenze ma non sono perfette quindi ogni tanto scappa un errore e l\u2019errore diventa una mutazione. Pi\u00f9 un virus si replica pi\u00f9 mutazioni si creano\".\n\nQuindi i vaccini contribuiscono a bloccare la replicazione?\n\"S\u00ec. Per questo dobbiamo continuare a mantenere bassa la viremia nella popolazione. La variante Delta \u00e8 molto brava a dividersi perch\u00e9 \u00e8 pi\u00f9 infettante: dobbiamo fare in modo che non diventi anche pi\u00f9 aggressiva\".\n\nPer evitare quello che \u00e8 accaduto in Inghilterra?\n\"In Inghilterra hanno vaccinato un sacco di persone in tempi rapidissimi, ma abbiamo anche visto molti assembramenti in concomitanza degli europei di calcio. Avere riaperto i pub e gli stadi senza grosse protezioni ha provocato questo fenomeno. Se non estirpiamo totalmente il virus avremo sempre persone infette che possono comunque generare qualche variante\".\n\nProfessore, la variante Delta \u00e8 pi\u00f9 pericolosa?\n\"I primi sintomi sembrano essere un po\u2019 diversi da quelli classici \u2013 febbre, tosse, mal di gola \u2013 che prevedono un interessamento polmonare pi\u00f9 marcato all\u2019inizio. Con la variante Delta all\u2019inizio i sintomi sono simili al raffreddore \u2013 cefalea, mal di gola e raffreddore \u2013 ma poi la tosse aumenta quando il virus scende nei polmoni e si mette a fare il suo mestiere. La variante Delta non \u00e8 simpatica, ti ammazza come il virus di prima\"."}