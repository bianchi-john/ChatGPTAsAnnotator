{"id": "267c1505-8db0-4b7b-a46b-315a3236c342", "meta_dataset": "", "meta_language": "Italian", "meta_label": "Group 2", "meta_title": "A diciotto anni si mettono in fila: i figli dei no-Vax chiedono il vaccino", "url": "https://www.ilgiorno.it/milano/cronaca/vaccino0-figli-no-vax-1.6545568", "text": "La responsabile della campagna anti-Covid: \"Ci sono casi in cui subiscono gli orientamenti familiari\"\n\nCernusco (Milano) - \u00abI figli dei no-Vax si vaccinano\". All\u2019inizio uno, sembrava un caso, poi due, ora se ne sono fatti avanti una ventina. \"Piccoli numeri, ma tendenza importante\" per Alessandra Nardi, responsabile della campagna di massa anti-Covid dell\u2019Asst Melegnano-Martesana. Il copione \u00e8 sempre lo stesso. \"Ora che ho compiuto 18 anni voglio mettermi in regola sia per il pregresso sia contro il Sars Cov 2\", dicono i ragazzi agli sportelli aziendali e immediatamente scatta la programmazione.\n\n\"Queste situazioni dovrebbero indurre a riflettere \u2013 sottolinea la specialista \u2013. Ci sono casi in cui i figli subiscono gli orientamenti familiari. La salute \u00e8 un ambito particolarmente delicato. La realt\u00e0 dimostra che gli adolescenti hanno recepito il messaggio in arrivo dalla scienza\". Anche i dati delle prenotazioni confermano la propensione \"dei giovani a immunizzarsi. Tutti gli appuntamenti disponibili sono stati occupati dalla fascia 18-30 \u2013 spiega la dirigente \u2013. La ragione \u00e8 semplice: sono stati tra i pi\u00f9 danneggiati dall\u2019assenza di relazioni imposta dalla pandemia. Gli effetti del lockdown su di loro sono stati devastanti, farebbero qualsiasi cosa per non rimanere pi\u00f9 isolati. Ecco perch\u00e9 aderiscono massicciamente alla campagna. Una scelta che ha una doppia valenza, la protezione personale per andare in vacanza senza pensieri e la responsabilit\u00e0 nei confronti degli altri. Questa attenzione emerge durante il contatto all\u2019hub\". \n\n\u00c8 un\u2019altra la categoria che preoccupa le autorit\u00e0 sanitarie: \"I 55-65enni, recalcitranti alla puntura. \u00c8 sicuramente un problema di carattere culturale \u2013 chiarisce Nardi \u2013. Sono i delusi delle istituzioni, non si fidano del governo. Per approcciarli c\u2019\u00e8 chi ha scelto di lanciare i vax-day, noi invece abbiamo preferito organizzare una rete capillare di contatti attraverso nuove sedi vaccinali decisamente meno formali, grazie all\u2019aiuto dei medici di famiglia con i quali il rapporto \u00e8 pi\u00f9 diretto. Due sono in servizio in sala consiliare a Trezzano Rosa, altri a Pioltello e a Casorate Primo\". Una formula che l\u2019Asst ha scelto per accorciare le distanze puntando sul dialogo, \"come abbiamo fatto per affrontare il nodo Astrazeneca. Con i timorosi abbiamo parlato e le remore sono svanite. Spesso \u00e8 questione di informazione\". \u00c8 il 5% della popolazione che non intende ricevere le dosi \"un mondo variegato con no-vax, scettici anche fra i sanitari, e stranieri che fluttuano fra un territorio e l\u2019altro. Una nicchia che stiamo facendo di tutto per intercettare\"."}