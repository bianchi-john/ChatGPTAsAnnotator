{"id": "3359d885-019c-4804-80a3-2fd238f35f9c", "meta_title": "M5S, Crimi avvia il voto su Sky Vote e accelera lo strappo", "url": "https://www.ilsole24ore.com/art/m5s-crimi-avvia-voto-sky-vote-e-accelera-strappo-AEjUlJU", "text": "Il capo politico del Movimento 5 Stelle Vito Crimi ha, attraverso una mail, comunicato al garante Beppe Grillo di aver avviato nella mattinata di gioved\u00ec primo luglio tutti gli adempimenti prodromici allo svolgimento delle votazioni per il comitato direttivo, individuando modalit\u00e0 e tempistiche per la presentazione delle candidature, per le verifiche dei requisiti e per lo svolgimento della votazione, ribadendo che si proceder\u00e0 al voto utilizzando lo strumento di voto messo a disposizione da SkyVote. Lo fanno sapere fonti del Movimento 5 Stelle.\nLa mediazione fallita di Di Maio\n\nIl tutto in attesa di veder comparire da un momento o l\u2019altro la \u00ablista\u00bb Grillo dei candidati al direttorio. Fatto che accelera lo strappo, dato quasi per scontato, dell\u2019ex premier per dare vita a suoi gruppi parlamentari. L\u2019esile speranza di una ricomposizione della frattura si era gi\u00e0 sgretolata dietro il silenzio di Luigi Di Maio, l\u2019ex capo politico di cui entrambi i contendenti si fidano, che aveva tentato ancora nella mattina di gioved\u00ec di riportare la pace, con una visita nella casa dell\u2019ex premier. Ma come il suo, \u00abrimbomba\u00bb per un giorno il silenzio di tutti gli attori in campo.\n\nConte aspetta il primo passo\n\nFatta eccezione per il capogruppo dei 5 Stelle alla Camera che, dopo la richiesta avanzata mercoled\u00ec sera in assemblea, si \u00e8 fatto portavoce di un nuovo tentativo di mediazione. Visto che i deputati, cos\u00ec come i senatori, hanno detto a chiare lettere di voler conoscere i contenuti della bozza di statuto e della \u00abcarta dei valori\u00bb, Davide Crippa si \u00e8 proposto per portare avanti la richiesta. Di prima mattina ha alzato il telefono e ha chiamato Beppe Grillo e il garante si \u00e8 detto disponibile. Sfatando quindi i sospetti di qualche parlamentare: \u00abtutto questo mistero sullo Statuto non deriver\u00e0 dal fatto Conte ha fatto firmare a Grillo una clausola di riservatezza?\u00bb. Il capogruppo M5s prover\u00e0 anche a verificare la possibilit\u00e0 di incontrare il garante, Beppe Grillo, e separatamente, anche Giuseppe Conte. L\u2019ex premier non si tira indietro: \u00abSe ho un invito volentieri. Ci mancherebbe, sono sempre a disposizione dei parlamentari\u00bb, dice a proposito dello Statuto. Ma l\u2019operazione potrebbe comunque essere tardiva.\n\nAspettando la lista di Grillo\n\nA ore \u00e8 attesa la pubblicazione della \u00ablista\u00bb di Grillo dei cinque candidati al direttorio sul suo blog o sul ritrovato blog delle Stelle, ora in mano a Casaleggio. La procedura prevederebbe che prima siano i candidati a proporsi, ma in questo frangente nessuno, si racconta in Parlamento, si stupirebbe di trovarsi la cinquina da votare bella e pronta. \u00c8 con questa eventuale lista che si potrebbe misurare la reale consistenza dei futuri eventuali gruppi."}