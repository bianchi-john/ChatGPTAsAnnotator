{"id": "2e46bc4c-a4bb-4d18-ab2b-94dc738db629", "meta_dataset": "", "meta_language": "Italian", "meta_label": "Group 2", "meta_title": "I chiusuristi tifano per l\u2019emergenza continua", "url": "https://www.laverita.info/i-chiusuristi-tifano-per-lemergenza-continua-2653407199.html", "text": "L'ex ministro Francesco Boccia preme sul governo per una proroga fino a fine anno: \u00ab\u00c8 da ipocriti non volerla\u00bb. Favorevole Ricciardi, mentre per Pierpaolo Sileri il dibattito \u00e8 in corso. Contrarissimi Matteo Salvini e Giorgia Meloni. Lapidario Sabino Cassese: \u00abNon ci sarebbe una spiegazione\u00bb L'ultima emergenza politica nella variegata maggioranza che sostiene il governo guidato da Mario Draghi \u00e8 l'ipotesi di prorogare lo stato di emergenza, che scade il 31 luglio, fino al prossimo 31 dicembre. Sarebbe la quinta proroga da quando, il 31 gennaio 2020, il governo guidato da Giuseppe Conte dichiar\u00f2 lo stato di emergenza a causa della pandemia di coronavirus per sei mesi, fino al 31 luglio 2020; il 29 luglio 2020 il Consiglio dei ministri decise la proroga fino al 15 ottobre 2020; il 7 ottobre 2020 altra proroga fino al 31 gennaio 2021; il 13 gennaio ancora una proroga fino al 30 aprile 2021; il 21 aprile il nuovo governo guidato da Mario Draghi ha prorogato lo stato di emergenza fino al 31 luglio 2021. Lo stato di emergenza pu\u00f2 essere dichiarato al verificarsi o nell'imminenza di calamit\u00e0 naturali o eventi connessi all'attivit\u00e0 dell'uomo in Italia o in caso di gravi eventi all'estero nei quali la Protezione civile italiana partecipa direttamente. Lo stato di emergenza \u00e8 dichiarato dal Consiglio dei ministri su proposta del presidente del Consiglio per gestire eventi che richiedono \u00abimmediatezza d'intervento, mezzi e poteri straordinari\u00bb; si attribuiscono al governo e alla Protezione civile \u00abpoteri straordinari\u00bb o \u00abspeciali\u00bb e per l'attuazione degli interventi si provvede in deroga a ogni disposizione vigente e nel rispetto dei principi generali dell'ordinamento giuridico. Consente ad esempio di limitare la libert\u00e0 di movimento dei cittadini, di ordinare il coprifuoco, il lockdown totale, di stabilire i diversi colori delle Regioni, attraverso lo strumento dei dpcm e le ordinanze ministeriali. Con lo stato di emergenza restano inoltre operative le strutture straordinarie dedicate al contrasto del coronavirus: il Comitato tecnico scientifico e l'incarico di commissario straordinario per l'emergenza Covid-19, ricoperto oggi da Francesco Paolo Figliuolo. \u00c8 possibile poi utilizzare lo smart working e bloccare le frontiere. Inoltre, assegna alla Protezione civile il coordinamento degli interventi e assegna poteri straordinari ai presidenti di Regione. Lo scenario di una proroga dello stato di emergenza, che scade il 31 luglio, fino alla fine del 2021, \u00e8 per ora solo una ipotesi: \u00abAll'interno del governo\u00bb, spiega una fonte dell'esecutivo, \u00ab\u00e8 in corso una riflessione su questa eventualit\u00e0, \u00e8 un tema che stiamo affrontando ma ancora non c'\u00e8 nulla di deciso\u00bb. \u00abLa proroga dello stato di emergenza? Si vedr\u00e0 nei prossimi giorni\u00bb, sottolinea il ministro dell'Interno, Luciana Lamorgese, \u00abperch\u00e9 ovviamente vediamo come va anche il piano di vaccinazione\u00bb. A favore della proroga si schiera il fronte dei chiusuristi guidato dal ministro della Salute, Roberto Speranza, e dall'ex ministro degli Affari regionali, Francesco Boccia, deputato del Pd: \u00abLo stato di emergenza\u00bb, dice Boccia, \u00absar\u00e0 prorogato fino a quando il Covid-19 non sar\u00e0 sconfitto definitivamente. \u00c8 da ipocriti pensare di cancellarlo proprio in questa fase. A chi ancora utilizza lo stato di emergenza come arma politica\u00bb, aggiunge Boccia, \u00abvoglio ricordare che serve per le procedure amministrative delle Regioni e dello stesso commissario all'emergenza\u00bb. \u00abSono assolutamente favorevole\u00bb, sottolinea all'Adnkronos Walter Ricciardi, consigliere del ministro della Salute, Speranza, \u00aballa proroga dello stato d'emergenza. Non \u00e8 finita, anche se siamo sicuramente in una fase positiva. Nel mondo, la pandemia ancora c'\u00e8. Nel 2021 ha fatto pi\u00f9 morti che nel 2020. Quindi bisogner\u00e0 continuare a stare attenti\u00bb. Contrarissimo il giudice emerito della Corte costituzionale, Sabino Cassese: \u00abNon riesco a trovare una spiegazione\u00bb, sottolinea Cassese all'Huffington post, \u00aball'eventuale dichiarazione governativa dello stato di emergenza, a questo punto Sarebbe una dichiarazione di difficolt\u00e0 o di impotenza, che non penso il nuovo governo voglia fare\u00bb. \u00abLa discussione \u00e8 ancora in corso\u00bb, afferma a TgCom24 il sottosegretario alla Salute, Pierpaolo Sileri, \u00abma la proroga dello stato di emergenza \u00e8 molto sensata oltre l'autunno. Sul fronte sanitario il peggio \u00e8 alle nostre spalle, ma non \u00e8 finita. Lo dimostra la necessit\u00e0 di monitorare le varianti, la sorveglianza immunologica, l'attesa per quello che succeder\u00e0 in autunno, e dobbiamo completare ancora la vaccinazione della popolazione adulta fino ai tre quarti\u00bb. Contrarissimo Matteo Salvini: \u00abNe parlo con Draghi\u00bb, commenta il leader della Lega, \u00abnon coi giornali. Il peggio \u00e8 alle spalle, lo stato d'emergenza non c'\u00e8 nei fatti. Credo che bisogna accelerare sul ritorno alla normalit\u00e0. Se l'emergenza non c'\u00e8\u00bb, aggiunge Salvini, \u00absarebbe un bel segnale morale dire che serve cautela ma il peggio \u00e8 alle spalle\u00bb. Dall'opposizione, Giorgia Meloni va all'attacco: \u00ab\u00c8 un'ipotesi\u00bb, argomenta la leader di Fdi, \u00abche, se confermata, sarebbe folle e che come Fratelli d'Italia ci vede nettamente contrari. A un anno e mezzo dallo scoppio dell'epidemia non \u00e8 pi\u00f9 accettabile che le pi\u00f9 elementari norme della democrazia e i principi dello Stato di diritto possano essere calpestati o violati dal governo nel nome dell'emergenza\u00bb."}