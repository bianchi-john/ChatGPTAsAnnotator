{"id": "587aeff6-91eb-4f0a-af54-572a0344d99b", "meta_title": "GIUDICI CHE SBAGLIANO MA NON PAGANO", "url": "https://www.ilcorrieredelgiorno.it/giudici-che-sbagliano-ma-non-pagano/", "text": "Il Csm e i titolari dell\u2019azione disciplinare non offrono sempre una risposta veloce ed adeguata, ed \u00e8 un errore grave, perch\u00e9 contribuendo alla perdita di credibilit\u00e0 della magistratura aiutano chi \u201clavora\u201d per ridurne l\u2019autonomia e l\u2019indipendenza. Quando infine le sentenze disciplinari arrivano, e sono pubblicate, non si possono leggere. Gli omissis oscurano nomi e luoghi. Il giudice che sbaglia pu\u00f2 nascondersi dietro una privacy negata ai comuni cittadini.\n\nCredibili e capaci di riscuotere fiducia. Cos\u00ec il capo dello Stato, vorrebbe i giudici. Senza ombre e sospetti. E pronti ad affrontare le proprie responsabilit\u00e0. Ma chi sbaglia, ora, paga? I magistrati che commettono reati affrontano i tre gradi di giudizio, come tutti i cittadini. Ma nel frattempo \u00e8 il Consiglio superiore della magistratura a decidere se trasferirli, sospenderli, radiarli, o lasciarli al loro posto fino a sentenza definitiva. Ed \u00e8 sempre il Csm a decidere se, e come, sanzionare i comportamenti che non onorano la toga. Vediamo come funziona il sistema.\n\nRimozione: chi decide e quando\n\nIn casi gravi la rimozione arriva anche in tempi brevi. Silvana Saguto, presidente delle Misure di prevenzione del Tribunale di Palermo \u00e8 stata radiata nel marzo 2018 per l\u2019uso della \u201cposizione di magistrato per ottenere vantaggi ingiusti\u201d, 2 anni prima della condanna a 8 anni per il \u201cpatto corruttivo permanente\u201d con avvocati, funzionari e ufficiali sulla gestione dei beni sequestrati ai mafiosi. Per rimuovere Luca Palamara, accusato di \u201cmanovre occulte\u201d per condizionare il Csm, sono bastate 9 sedute. Ma in altri casi, altrettanto gravi, si viaggia pi\u00f9 lenti. La legge Castelli concede al ministro della Giustizia e al Procuratore generale della Cassazione un anno di tempo dalla notizia del fatto per promuovere l\u2019azione disciplinare; un altro anno al Pg per le richieste; un altro ancora alla sezione disciplinare per pronunciarsi. In pi\u00f9, tra ricorsi e contro-ricorsi, in Cassazione, il meccanismo si inceppa. E intanto la toga infangata resta indosso.\n\nDa processato, processa gli altri\n\nLa sospensione da funzioni e stipendio \u00e8 obbligatoria solo in caso di arresto. E\u2019 facoltativa, invece, per chi \u00e8 sotto procedimento penale. Cos\u00ec c\u2019\u00e8 chi, anche con accuse gravi pendenti, continua ad esercitare. Come Maurizio Musco, pm di Siracusa, accusato di favorire nelle indagini l\u2019amico avvocato Piero Amara e i suoi amici. Il Guardasigilli, Paola Severino, aveva chiesto e ottenuto \u201ccon urgenza\u201d il suo trasferimento cautelare a Palermo gi\u00e0 a fine 2011. Nel 2014 il Gup lo assolve, la Procura impugna, ma il Csm lo rimanda a Siracusa, dove 8 magistrati su 11 denunciano il \u00abrischio di inquinamento dell\u2019azione della Procura\u00bb. Viene ritrasferito, a Sassari. Intanto fioccano le condanne in Appello, in Tribunale a Messina ( concussione da cui poi sar\u00e0 assolto) e alla Corte dei conti. Il Csm lo radia solo nel 2019. La Cassazione conferma nel 2020. In quegli 8 anni Musco ha continuato a processare gli altri.\n\nO come Ferdinando Esposito, accusato per le pressioni improprie fatte tra il 2012 e il 2014 per avere un attico a due passi dal Duomo di Milano a canone stracciato. Per lui ci fu solo il trasferimento per abuso dei poteri. Chi avrebbe potuto chiederne la sospensione da funzioni e stipendio era la Procura generale della Cassazione, dove a capo, fino al 2012 c\u2019era lo zio Vitaliano. Ma non lo fece, e Ferdinando Esposito ha esercitato fino alla radiazione, avvenuta tre mesi fa. Il problema \u00e8 che se una pratica arriva istruita male, il Csm non pu\u00f2 che archiviare. Per questo dovrebbero esserci magistrati senza ombre. Ecco perch\u00e9 ha fatto scalpore che il Pg Mario Fresa dopo aver sferrato, durante il lockdown, un pugno alla moglie, non sia stato trasferito dal Csm lo scorso 19 maggio (9 voti pro, 8 contro, 8 astenuti). Lei ritira la querela e ritratta.\n\nSentenze: i nomi oscurati\n\nAi magistrati del Tar e Consiglio di Stato invece la legge Castelli non si applica. La Procura di Catania nel 2020 ha chiuso le indagini accusando il giudice del Tar Dauno Trebastoni di corruzione in atti giudiziari. Ma la richiesta di sospensione al Cpga, l\u2019omologo del Csm, \u00e8 stata respinta. Andrea Migliozzi, presidente Tar di Bologna, non viene sospeso, malgrado sia indagato, in quanto il suo nome compare nella condanna per sentenze pilotate del consigliere di Stato Nicola Russo, come presunto responsabile di concorso negli stessi reati. E infatti continua a fare il giudice amministrativo.\n\nQuando infine le sentenze disciplinari arrivano, e sono pubblicate, non si possono leggere. Gli omissis oscurano nomi e luoghi. Il giudice che sbaglia pu\u00f2 nascondersi dietro una privacy negata ai comuni cittadini.\n\nCarabinieri presi a calci\n\nAl magistrato sono richieste \u201cimparzialit\u00e0, correttezza, diligenza, laboriosit\u00e0, riserbo, equilibrio, e rispetto della dignit\u00e0\u201d. Ma spesso si chiude un occhio, come con Nicola Mazzamuto. Nel 2005 va in farmacia, e se la prende con due poliziotti che facevano portar via le auto in doppia fila, come la sua. Ne afferra uno per il collo procurandogli lesioni. Il Csm gli commina la censura, ma nel 2013 lo promuove presidente del Tribunale di sorveglianza di Messina. Comprensione anche per Federico Sergi, che ne 2009, ubriaco, ha un incidente e prende a calci e pugni due carabinieri. Lo arrestano (sar\u00e0 assolto). Scatta la sospensione cautelare per 2 anni. Rientrato in Tribunale viene trovato dai colleghi in bagno sotto effetto di sostanze. Il Pg di Cassazione ne chiede la rimozione.\n\nIl Csm gli d\u00e0 solo la sospensione perch\u00e9 ravvisa una \u00abcensura\u00bb col passato. Ora \u00e8 giudice a Potenza. Anche Luciano Padula, ex pm di Reggio Emilia, viene fermato alla guida della Bmw \u00abin piena notte, barcollante, vestito da cavallerizzo\u00bb. Insulta i vigili e ne strattona una minacciandola. Due condanne per lesioni aggravate, poi prescritte in Cassazione. Ma la carriera non viene bloccata, e va a fare il giudice penale a Spoleto. Lo scorso anno (10 anni dopo i fatti) dal Csm arriva la sospensione per due anni. Intanto la carriera avanza.\n\nPersino la valutazione negativa viene assegnata con tormento, visto che chi ne riceve due viene espulso. Giulio Cesare Cipolletta, giudice di Pisa, squarcia le gomme dell\u2019auto di una collega nel parcheggio del Tribunale. Condannato per danneggiamento e porto ingiustificato d\u2019arma, nel 2009, se la cava con una censura. Tre anni dopo riperde le staffe, sempre con una signora. Per un alterco sul traffico le dice: \u00abMaledetta\u00bb, e calciando lo sportello dell\u2019auto da cui lei stava scendendo, la ferisce al ginocchio. La risarcisce con 3mila euro.\n\nIl Csm, nel 2017, lo censura di nuovo. Ma pochi mesi fa la valutazione per l\u2019avanzamento di carriera \u00e8 positiva \u00abanche in ordine al prerequisito dell\u2019equilibrio\u00bb. Francesco Mollace, ex pm di Reggio Calabria di valutazione negativa ne aveva gi\u00e0 una. Imputato di corruzione in atti giudiziari per i rapporti con Luciano Lo Giudice, accusato di \u2018ndrangheta, viene assolto per insufficienza di prove. Ma i giudici definiscono alcune sue scelte investigative \u00abcensurabili in altra sede\u00bb. Ovvero al Csm, dove arriva il fascicolo con la confessione del fratello, che si autoaccusa degli attentati ai magistrati di Reggio, e racconta l\u2019amicizia tra i due. Viene trovato il numero di Mollace (mancante di una cifra), appuntato come \u201cDon Ciccio\u201d, in casa di Luciano che, intercettato, in carcere dice all\u2019avvocato \u00abmandagli un bacetto a don Ciccio\u00bb. Alla fine il \u00abno\u00bb alla promozione passa, ma solo a maggioranza.\n\nC\u2019\u00e8 anche chi, come l\u2019ex pm dei reati sessuali Davide Nalin, sotto inchiesta al Csm per un ruolo nello scandalo Bellomo (il consigliere di Stato destituito che imponeva la mini alle aspiranti magistrate) tenta il piano \u201cB\u201d: il concorso al Tar. Scritto superato, orali a luglio\n\nLe colpe del sistema\n\nC\u2019\u00e8 infine chi la passa liscia. Come la giudice del Tribunale Civile di Rovigo che ai suoi ospiti al party di compleanno aveva proposto come regalo una \u201clista di viaggio\u201d: loro versavano denaro e lei sognava mari caldi. Peccato che fra gli invitati c\u2019erano anche avvocati o periti: potenziali controparti in giudizio che avevano interesse a compiacerla. Pagando. Finisce sui giornali ma non al Csm.\n\nLe riforme, che il presidente Mattarella auspica rapide, partono anche da qui. Il Csm e i titolari dell\u2019azione disciplinare non offrono sempre una risposta veloce ed adeguata, ed \u00e8 un errore grave, perch\u00e9 contribuendo alla perdita di credibilit\u00e0 della magistratura aiutano chi \u201clavora\u201d per ridurne l\u2019autonomia e l\u2019indipendenza. Oltre ad essere un danno per i tanti magistrati integerrimi e uno sfregio per quanti sono morti onorando la toga."}