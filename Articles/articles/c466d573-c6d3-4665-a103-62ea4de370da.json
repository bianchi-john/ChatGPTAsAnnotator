{"id": "c466d573-c6d3-4665-a103-62ea4de370da", "meta_title": "Beppe Grillo, tam tam impazzito tra i Cinque Stelle vicini a Giuseppe Conte: \"E se ci ha fregati?\"", "url": "https://www.liberoquotidiano.it/news/politica/27844721/beppe-grillo-tam-tam-impazzito-cinque-stelle-vicini-giuseppe-conte-se-ci-ha-fregati.html", "text": "Il tempo scorre e ancora il Movimento 5 Stelle nella faida tra Beppe Grillo e Giuseppe Conte non ne \u00e8 venuto a capo. Ancora dieci giorni, forse due settimane per trovare un'intesa da parte dei sette \"saggi\" (tra cui Luigi Di Maio e Stefano Patuanelli), chiamati a trovare una quadra tra i due statuti, quello del garante e quello dell'ex premier. Eppure se Conte fa trapelare una certa tranquillit\u00e0 ribadendo \"piena fiducia\", lo stesso non si pu\u00f2 dire di chi gli sta attorno.\n\n\"E se ci stessero fregando?\", \u00e8 il timore riportato dal Corriere della Sera e che condividono pi\u00f9 parlamentari vicini al fu avvocato del popolo. E cos\u00ec impazza il tam tam: \"Giuseppe doveva andare per la sua strada e farsi il partito, invece si \u00e8 voluto fidare - rivela cos\u00ec il timore del \"bidone\" un senatore -. Il rischio \u00e8 che esca da questa trattativa molto indebolito, se non commissariato. Perch\u00e9 ora l'immagine all'esterno \u00e8 che Fico e Di Maio sono i veri padroni del Movimento\". Nel mirino il retroscena sul possibile piano B di Grillo. Il comico, nel caso in cui Conte lo sfidasse con un nuovo partito, sa gi\u00e0 come muoversi: mettere Di Maio, Roberto Fico e Virginia Raggi alla guida del Movimento. \n\nUna mossa che soffierebbe all'ex premier la possibilit\u00e0 di accaparrarsi le personalit\u00e0 pi\u00f9 forti dei Cinque Stelle. E anche se i diretti interessati non hanno confermato, c'\u00e8 chi sarebbe disposto a scommettere che non si tireranno di certo indietro. D'altronde in ballo c'\u00e8 la sopravvivenza del Movimento, che da giorni vede impegnati il ministro degli Esteri e il presidente delle Camere nel tentativo di riappacificare Conte e Grillo, il primo intenzionato a ridimensionare i poteri del secondo, il secondo contrariato anche solo dall'idea di fare un passo indietro. E saranno proprio questi giorni a decretare le sorti grilline."}