{"id": "a0fd77d4-a1e6-4881-ad83-4a9c7a3bf32c", "meta_title": "Inghilterra, dal 19 luglio via tutte le restrizioni: addio mascherine (anche al chiuso) e distanziamenti", "url": "https://www.ilmessaggero.it/salute/storie/inghilterra_viariante_delta_regole_restrizioni_via_mascherine_distanziamenti_ultime_notizie_news-6061248.html", "text": "Nonostante la variante Delta, niente mascherine, in nessun contesto. Niente pi\u00f9 metro di distanza tra le persone. E non si dovr\u00e0 nemmeno pi\u00f9 scansionare un codice QR prima di entrare in un bar, ristorante o in un altro locale.\n\nCambier\u00e0 cos\u00ec la vita in Inghilterra dal 19 luglio, quando il governo prevede di revocare le restrizioni introdotte per contenere la diffusione del coronavirus. Lo scrive il Sunday Times citando proprie fonti governative.\nInghilterra, campagna vaccinale ok\n\nGrazie al successo della campagna vaccinale, sostiene la fonte, il governo \u00ab\u00e8 fiducioso sul fatto che non vi sar\u00e0 il rischio di alcuna ulteriore pressione sul sistema sanitario nazionale\u00bb dopo la revoca delle restrizioni. Il segretario di Stato britannico per l'Edilizia abitativa, le Comunit\u00e0 e il Governo locale, Robert Jenrick, ha confermato a Sky News che dal 19 luglio sar\u00e0 una scelta personale quella di indossare la mascherina e non pi\u00f9 un obbligo.\n\n\u00abPenso che entreremo in un periodo in cui non ci saranno restrizioni legali, lo stato non ti dir\u00e0 cosa fare, ma ci si affider\u00e0 al grado di responsabilit\u00e0 personale\u00bb, ha detto, spiegando che \u00abmaggiori dettagli verranno forniti dal primo ministro\u00bb Boris Johnson e sottolineando che \u00e8 \u00abessenziale che ogni adulto venga vaccinato\u00bb."}