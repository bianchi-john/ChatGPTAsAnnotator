{"id": "7eb0acca-badf-4f30-bb1c-85308fa7f85f", "meta_dataset": "", "meta_language": "Italian", "meta_label": "Group 2", "meta_title": "Covid, nuova versione del vaccino di Oxford e Astrazeneca per test sulla variante Beta \u201cche riesce a evadere l\u2019immunit\u00e0 dei vaccini\u201d", "url": "https://www.ilfattoquotidiano.it/2021/06/30/covid-nuova-versione-del-vaccino-di-oxford-e-astrazeneca-per-test-sulla-variante-beta-che-riesce-a-evadere-limmunita-dei-vaccini/6245099/", "text": "Parola d\u2019ordine: preparazione. La Gran Bretagna -il primo paese ad aver dovuto affrontare le conseguenze della variante Delta \u2013 si sta preparando ad affrontare il futuro con la creazione di nuovi vaccini efficaci contro le varianti. L\u2019era dei vaccini di nuova generazione dunque \u00e8 gi\u00e0 cominciata. Ad Oxford. Dopo aver sviluppato il primo vaccino \u201cdomestico\u201d, Vaxzevria, il prestigioso ateneo e la compagnia farmaceutica AstraZeneca hanno avviato ieri la sperimentazione clinica di un nuovo vaccino denominato AZD2816 ideato per proteggerci contro una delle varianti del Covid-19 che destano preoccupazione, ovvero la B.1.351 conosciuta come Beta ed identificata per la prima volta in Sudafrica.\nAZD2816 \u00e8 stato ideato usando lo stesso vettore adenovirale sviluppato dall\u2019Universit\u00e0 di Oxford a cui sono state inserite alcune alterazioni genetiche della proteina spike per la variante Beta, quella che \u201criesce ad evadere l\u2019immunit\u00e0 dei vaccini\u201d come spiega il professor Andrew Pollard, direttore dell\u2019Oxford vaccine group di Oxford che sta sperimentando il nuovo composto. Al momento i ricercatori inglesi sono piuttosto sicuri che le altre varianti, a partire dalla famigerata Delta, rispondano bene ai vaccini che gi\u00e0 conosciamo. Ma in futuro non si sa mai. \u201cAbbiamo bisogno di testare il sistema di sperimentazione per scoprire e produrre nuovi vaccini velocemente in caso emergano nuove varianti problematiche. Al momento i vaccini ideati sul ceppo originario del virus sono efficaci nel prevenire i ricoveri ma \u00e8 importante stare al passo con la pandemia ed essere preparati ad intervenire con nuovi preparati se saranno necessari\u201d spiega Pollard che in una conferenza stampa delle 8 del mattino insieme alla professoressa Teresa Lambe, ha presentato nuovi dati sulla nostra risposta immunitaria al SARS-CoV-2.\nIl nuovo studio dell\u2019Universit\u00e0 di Oxford condotto su 35 partecipanti ha rivelato che il ritardare la somministrazione della seconda dose del vaccino Oxford AstraZeneca fino a 45 settimane favorisce un aumento della risposta immunitaria. Mentre una terza iniezione del vaccino AZ in 90 pazienti sotto i 55 anni, somministrata oltre 6 mesi dal secondo richiamo, ha consentito di misurare un incremento sostanziale degli anticorpi e una forte risposta immunitaria dei Linfociti T sia contro il virus originario che contro le sue varianti.\nAndiamo pi\u00f9 a fondo. Cosa significano i dati del vostro studio? \u201cIl nostro studio rivela che gli anticorpi contro il coronavirus indotti dalla prima dose del vaccino Oxford AstraZeneca restano alti per almeno un anno. I dati mostrano che la risposta immunitaria \u00e8 eccellente anche se il richiamo \u00e8 somministrato con un ritardo di 10 mesi dalla prima dose. Questa \u00e8 una notizia rassicurante per i paesi del mondo che hanno meno disponibilit\u00e0 di vaccini \u2013 spiega Pollard La nuova priorit\u00e0 ora pu\u00f2 essere dunque fare in modo che le prime dosi dei vaccini raggiungano le braccia delle persone pi\u00f9 vulnerabili in tutto il mondo, le secondo e terze dosi possono aspettare. Ma una buona notizia anche per i paesi che hanno la disponibilit\u00e0 di sieri e stanno di considerando di effettuare un terzo richiamo. Come spiega la professoressa Teresa Lambe, autrice dello studio: \u201cAbbiamo osservato che una terza dose di ChAdOx1 nCoV-19 ( il vaccino originario di AstraZeneca) \u00e8 tollerata nei pazienti, e accresce in modo significativo la risposta immunitaria. Anche i dati sui linfociti T mostrano un risposta relativamente forte e questo anche sei mesi dopo la prima dose. Questi sono dati incoraggianti perch\u00e9 l\u2019immunit\u00e0 decresce ancora pi\u00f9 lentamente dopo le due dosi di AstraZeneca\u201d.\nDunque non avremo bisogno di un terzo richiamo in autunno? Secondo il professor Pollard due dosi dei vaccini esistenti sono sufficienti a prevenire oltre il 90% dei ricoveri. \u201c\u00c8 difficile dire se una terza dose possa far aumentare questa percentuale ma al momento non credo che abbiamo evidenza scientifica per sostenerlo. Per decidere se introdurre o meno un terzo richiamo dobbiamo continuare ad osservare i dati. Sappiamo che anche se i livelli di immunit\u00e0 nel nostro sangue si affievoliscono col tempo, il nostro sistema immunitario \u00e8 intelligente e si ricorda che siamo stati vaccinati e quindi ci offre protezione \u2013 spiega Pollard \u2013 I terzi richiami sono pi\u00f9 un\u2019eventualit\u00e0 in caso perdessimo la protezione contro il coronavirus. Non sappiamo ancora se e come questo avvenga, ma ora abbiamo una risposta: in questo caso una terza iniezione del vaccino originario di AstraZeneca ci consentir\u00e0 di rafforzare le nostre protezioni. In cosa consiste la sperimentazione del vaccino contro la variante Beta? AstraZeneca condurr\u00e0 e finanzier\u00e0 le fasi II/III della sperimentazione clinica di questo nuovo vaccino su circa 2250 volontari che saranno reclutati in Gran Bretagna, Sudafrica, Brasile e Polonia. I volontari precedentemente immunizzati con le due dosi del vaccino originario di AstraZeneca o un vaccino mRNA, saranno studiati almeno tre mesi dopo la loro ultima dose. I soggetti non ancora vaccinati riceveranno due dosi del nuovo AZD2816 con un intervallo di 4 o 12 settimane mentre chi ha gi\u00e0 ricevuto la prima dose del vaccino originario sar\u00e0 immunizzato con la seconda dose del nuovo vaccino a distanza di 4 settimane. Lo studio randomizzato in cui i partecipanti riceveranno una dose del vaccino originario o di quello ideato contro la variante Beta, cercher\u00e0 di individuare quanti anticorpi vengono prodotti e quale sia il livello di anticorpi in grado di neutralizzare il virus. I risultati sono attesi a fine anno."}