{"id": "dca167f5-de01-44dc-a636-e38c6f27f9e5", "meta_title": "Un chirurgo cagliaritano trapianta due mani in Svezia", "url": "https://www.castedduonline.it/straordinario-intervento-chirurgo-cagliaritano-trapianta-due-mani-a-una-donna-in-svezia/", "text": "C'\u00e8 un chirurgo cagliaritano, Paolo Sassu, dietro l'eccezionale trapianto di entrambe le mani effettuato a Goteborg, in Svezia.\n\nLa paziente \u00e8 una donna di mezza et\u00e0 che aveva perso entrambi gli arti a causa di una grave infezione.\n\nIl trapianto, che tra preparazione dei chirurghi, autorizzazioni e ricerca della donatrice ha richiesto cinque anni, \u00e8 durato circa 18 ore ed ha richiesto l'impegno di un team composto da 15 chirurghi, coordinati da Sassu, pi\u00f9 anestesisti e infermieri.\n\n\"Occorreva garantire che ossa, vasi sanguigni, tendini e nervi fossero collegati in modo che la funzione e la mobilit\u00e0 delle mani fosse garantita\", ha commentato il chirurgo cagliaritano.\n\nL'intervento \u00e8 stato effettuato a dicembre ma \u00e8 stato reso noto solo oggi, dopo il superamento della fase critica che avrebbe potuto comportare il rigetto degli arti impiantati.\n\n\"Ringrazio i medici per l'opportunit\u00e0 che mi hanno dato di ritrovare una vita normale e pi\u00f9 indipendente\", ha commentato la paziente. \"Sar\u00f2 per sempre grata ai chirurghi che mi hanno dato l'opportunit\u00e0 di avere due mani, non pensavo che sarebbe stato possibile. Grazie anche al donatore e alla decisione della sua famiglia di donare le mani\", ha concluso.\n\nSassu, chirurgo della mano e direttore del progetto di trapianti di mano al Sahlgrenska university hospital di Goteborg, si \u00e8 laureato a Cagliari e dopo la specializzazione in ortopedia e traumatologia ha ottenuto un master in microchirurgia a Nancy. Dal 2003 al 2006 si \u00e8 trasferito a Taiwan per poter approfondire le sue conoscenze sulla microchirurgia. In seguito si \u00e8 trasferito negli Stati Uniti, a Louisville, nel Kentucky, per acquisire le competenze specifiche nella Chirurgia della mano. Dal 2008 al 2012 \u00e8 rientrato a Cagliari dove ha lavorato come microchirurgo della mano all'Ospedale Marino.\n\nNel 2012, la Svezia lo ha chiamato a dirigere il progetto sui trapianti di mano che dopo 8 anni di intenso lavoro \u00e8 arrivato a compimento. Nel 2019 Sassu aveva eseguito il primo impianto al mondo di mano robotica sempre al Sahlgrenska university hospital. E' sposato con una ricercatrice di Cagliari e padre di una bambina."}