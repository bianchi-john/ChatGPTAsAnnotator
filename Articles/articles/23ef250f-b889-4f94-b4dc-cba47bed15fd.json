{"id": "23ef250f-b889-4f94-b4dc-cba47bed15fd", "meta_dataset": "", "meta_language": "Italian", "meta_label": "Group 1", "meta_title": "SESSO, BUGIE ED OMERTA\u2019 NEL MONDO DELLO SPORT: IL LIBRO-INCHIESTA DI DANIELA SIMONETTI", "url": "https://www.ilcorrieredelgiorno.it/sesso-bugie-ed-omerta-nel-mondo-dello-sport-il-libro-inchiesta-di-daniela-simonetti/", "text": "\u201cImpunit\u00e0 di Gregge: sesso, bugie e omert\u00e0 nel mondo dello sport\u201d, edito da Chiarelettere: autrice del libro inchiesta \u00e8 la giornalista Daniela Simonetti che apre gli occhi al grande pubblico sull\u2019impunit\u00e0 diffusa degli abusi sessuali nel mondo dello sport e rompe il muro di omert\u00e0, denunciando ogni forma di violenza. Un invito a fare un cambio di marcia rispetto a un fenomeno tanto diffuso, quanto sottostimato. Un grido di aiuto alla giustizia affinch\u00e8 possa mettere fine agli abusi indisturbati verso soggetti vulnerabili e in posizione minoritaria.\n\n\n\u201cImpunit\u00e0 di Gregge: sesso, bugie e omert\u00e0 nel mondo dello sport\u201d, svela quanto in tanti non vedono \u2013 o fanno finta di non vedere \u2013 forse perch\u00e9 lo sport viene identificato come un ambiente sano per principio. E invece no. Lo dice a gran voce l\u2019autrice ma non \u00e8 la prima volta che Daniela Simonetti, tarantina giornalista sportiva dell\u2019 Ansa a Milano, denuncia questo fenomeno. A lei, infatti, si deve la creazione della prima associazione italiana \u201cIl Cavallo Rosa/ChangeTheGame\u201d (www.changethegame.it) che raccoglie le confidenze delle vittime di atti sessuali nel mondo dello sport, accompagnandole nel difficile percorso di denuncia davanti agli organi di giustizia ordinaria e sportiva.\n\n\nDal settembre 2018 a oggi l\u2019associazione ha presentato, per conto di vittime di reati di abusi sessuali su minori in ambito sportivo, sei esposti alle Procure federali con conseguente adozione da parte degli organi di giustizia della sospensione di un istruttore e la radiazione di altri due. Marco Travaglio con parole durissime nella prefazione del libro scrive che lo sport sarebbe il \u201cmondo pi\u00f9 mafioso e omertoso che esista in Italia, molto pi\u00f9 di quelli della politica, della finanza e della Chiesa\u201d, in cui opera una \u201ccasta\u201d che \u201csi autoassolve con badilate di sabbia\u201d.\n\nMa per dare rilevanza ai fatti, \u00e8 necessario mettere il pubblico davanti a una indagine probatoria, dalla quale verr\u00e0 fuori una limpida documentazione. \u00c8 per questo che Daniela Simonetti ha avviato una inchiesta giornalistica che \u00e8 divenuta un libro nella quale mette per iscritto tutti i fatti rigorosamente accertati. Fatti che restano paradossalmente sotto il silenzio anche in presenza di tutti i campanelli di allarme. Emerge un quadro drammatico dove violenza sessuale, abusi e molestie, non sono previsti da alcun codice, non sono tipizzati ed \u00e8 pure assente qualsiasi obbligo di radiazione da parte delle federazioni, verso chi li commette.\n\nDel resto il mondo dello sport \u00e8 un terreno fertile per una vasta gamma di atteggiamenti inappropriati: basti pensare alle dinamiche relazionali, in cui \u00e8 centrale la corporeit\u00e0 e la conseguente naturalezza dei contatti fisici e la particolare relazione fra allenatori e atleti, che spesso non mettono mai in discussione la loro autorit\u00e0 per la paura di una possibile ritorsione della denuncia. Dall\u2019altro lato il clima di omert\u00e0 nelle organizzazioni, finalizzato alla tutela della propria immagine e ad evitare scandali quando per primi dovrebbero avere interesse a dare dignit\u00e0 allo sport anche come pratica educativa, portavoce di valori come il rispetto.\n\nDaniela Simonetti nel suo libro accende i riflettori sul fenomeno importante degli abusi sessuali, intriso di ripercussioni significative sulla vita di un elevatissimo numero di persone, in gran parte minorenni. I numeri ufficiali (limitati agli illeciti sportivi o penali che riescono a bucare il muro dell\u2019omert\u00e0) parlano di 86 casi censiti dalla Procura generale del Coni dal 2014 al 2019 e di oltre 20 processi all\u2019anno avviati dalla magistratura ordinaria (che si concludono regolarmente con pene detentive dai tre ai sei anni) a carico di tecnici tesserati. La cosa che sconvolge noi lettori e non pu\u00f2 che indignarci, \u00e8 che tali soggetti continuano il loro \u201clavoro\u201d di prima come se nulla fosse accaduto, venendo esentati dall\u2019obbligo di presentare il certificato penale.\n\nUn libro- inchiesta che mette sotto i riflettori l\u2019impunit\u00e0 diffusa di una violenza subdola ma con un elevato impatto psicologico, di soggetti alla merc\u00e9 di figure carismatiche, in grado di pervadere profondamente la loro personalit\u00e0, ancora in formazione. Quello di cui parla Daniela Simonetti \u00e8 un mondo che presenta carenze e lacune che la legge dovrebbe colmare, premiando solo le vittorie di quelle organizzazioni sportive che dimostrano di essere state conquistate in un ambiente sicuro e sano. Dopo aver letto questo libro, non potremmo mai pi\u00f9 ignorare questo fenomeno ma anzi unirci in questa lotta per restituire dignit\u00e0 allo sport e preservare i giovani, da profondi traumi."}