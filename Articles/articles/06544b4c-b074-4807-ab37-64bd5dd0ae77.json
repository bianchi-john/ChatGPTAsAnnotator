{"id": "06544b4c-b074-4807-ab37-64bd5dd0ae77", "meta_title": "LA MELONI CRESCE ANCORA (18,9%).IL PD AD UN PUNTO DALLA LEGA, ED IL M5S ARRETRA", "url": "https://www.ilcorrieredelgiorno.it/la-meloni-cresce-ancora-189-il-pd-ad-un-punto-dalla-lega-ed-il-m5s-arretra/", "text": "L\u2019attenzione dei cittadini \u00e8 decisamente pi\u00f9 rivolta all\u2019attivit\u00e0 del governo che a quella dei partiti, la politica sembra in un momento di relativa tregua. \u00c8 difficile immaginare quale potr\u00e0 essere lo scenario quando terminer\u00e0 l\u2019attuale pit stop.\n\nIl mese di aprile ha fatto registrare un andamento ondivago dell\u2019opinione pubblica nei confronti del governo e del presidente Draghi. La prima met\u00e0 del mese \u00e8 stata caratterizzata da un forte calo dell\u2019indice di gradimento, riconducibile allo scontento per l\u2019andamento della campagna vaccinale e per il protrarsi dei provvedimenti restrittivi, soprattutto in concomitanza del periodo pasquale. Viceversa, la seconda met\u00e0 di aprile ha fatto segnare un\u2019inversione di tendenza, con una ripresa di consenso guidata da tre fattori: l\u2019allentamento delle misure e la riapertura di molte attivit\u00e0 a partire dal 26 aprile, quindi il progressivo aumento delle persone vaccinate, basti pensare che i dati di ieri hanno oltrepassato le 500 mila dosi somministrate, e infine la presentazione del Pnrr che, sebbene sia ancora poco conosciuto dai cittadini nei dettagli, rappresenta un\u2019importante occasione per intervenire su alcuni nodi strutturali del Paese.\n\nAl netto delle variazioni settimanali, il mese si chiude con una flessione di 4 punti dell\u2019indice di gradimento del presidente Draghi (da 62 a 58) e un dato stabile per l\u2019esecutivo (56). La graduatoria della popolarit\u00e0 dei leader vede al primo posto Giuseppe Conte con un indice di gradimento pari a 55, in flessione di 2 punti rispetto a marzo che si sommano al calo di 4 rispetto al mese precedente. Il trend decrescente di Conte \u00e8 da attribuire al venir meno del ruolo istituzionale e al sempre pi\u00f9 probabile incarico di leader del M5S che gli aliena una parte del consenso trasversale precedentemente acquisito.\n\nAl secondo posto, staccata di 18 punti, si colloca Giorgia Meloni (indice 37) che scavalca Speranza (36), il cui calo di 3 punti appare pi\u00f9 legato all\u2019incarico di ministro della Salute che di segretario di Articolo 1. A seguire Letta e Salvini appaiati a 30, entrambi in flessione (di 3 e 2 punti), poi Berlusconi e Toti con indice pari a 28, quindi Calenda con 23, in calo di 4 punti (pi\u00f9 concentrato tra gli elettori di centrosinistra, a seguito del no alle primarie in vista dell\u2019elezione del sindaco di Roma). Tra gli altri leader si registra un aumento per Lupi (di cui si \u00e8 parlato come possibile candidato sindaco a Milano), un calo per Crimi, Fratoianni e Renzi, e un dato stabile per Bonelli.\n\n\nDa ultimo, gli orientamenti di voto, con tre dati rilevanti rispetto a fine marzo: innanzitutto si assottiglia il vantaggio della Lega (21,9% in calo di 0,6) sul Pd (20,9%, in aumento di 0,6); il calo della Lega, pur non essendo molto ampio, \u00e8 graduale e fa segnare il risultato pi\u00f9 basso dall\u2019inizio della legislatura. Le mutevoli posizioni su alcune questioni (su tutte l\u2019orario del coprifuoco e l\u2019atteggiamento verso il ministro Speranza) non sono del tutto comprese e creano disorientamento nell\u2019elettorato di Salvini. In secondo luogo, FdI aumenta di 1,7% attestandosi al 18,9, il dato pi\u00f9 elevato di sempre nelle rilevazioni Ipsos, capitalizzando il ruolo di principale partito di opposizione.\n\nInfine, il M5S, alle prese con le dinamiche interne e la questione della leadership, il divorzio da Casaleggio e il contestato video di Beppe Grillo in difesa del figlio Ciro, arretra di 2 punti (dal 18% al 16) e scivola al quarto posto. Da segnalare inoltre l\u2019aumento di Forza Italia (da 7,6% a 8), di Azione (da 2,4% a 2,8) e di Sinistra Italiana (da 2% a 2,2). Indecisi e astensionisti, sebbene in flessione di 1,3%, si confermano la quota pi\u00f9 elevata degli elettori con il 39,5%. Nel complesso, mentre la distanza tra i primi due partiti si \u00e8 ridotta a un solo punto, il vantaggio delle tre forze del centrodestra su quelle del centrosinistra si mantiene ampio (48,8% a 31,6%).\n\nMa sorge il dubbio che sia fuori luogo nel contesto odierno fare riferimento alle tradizionali coalizioni. Infatti, con il governo Draghi il confronto politico appare fortemente ridimensionato per la presenza nella maggioranza di partiti antagonisti tra loro che limita gli scontri frontali sulle grandi questioni. In questa fase nella quale l\u2019attenzione dei cittadini \u00e8 decisamente pi\u00f9 rivolta all\u2019attivit\u00e0 del governo che a quella dei partiti, la politica sembra in un momento di relativa tregua. \u00c8 difficile immaginare quale potr\u00e0 essere lo scenario quando terminer\u00e0 l\u2019attuale pit stop."}