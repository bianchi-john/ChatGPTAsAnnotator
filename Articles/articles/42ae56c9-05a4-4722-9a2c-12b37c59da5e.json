{"id": "42ae56c9-05a4-4722-9a2c-12b37c59da5e", "meta_title": "I nuovi iMac, iPad Pro e tutto il resto", "url": "https://www.ilpost.it/2021/04/21/nuovi-imac-m1-ipad-pro-airtag-apple/", "text": "I nuovi iMac e iPad Pro sono stati presentati da Apple, insieme ad altre novit\u00e0, nel corso di un evento organizzato in streaming marted\u00ec pomeriggio nella sede dell\u2019azienda a Cupertino, vicino a San Francisco. La presentazione era piuttosto attesa, non solo perch\u00e9 era la prima del 2021, ma anche per capire meglio i piani di una delle aziende informatiche pi\u00f9 ricche e famose del pianeta, in un periodo piuttosto incerto a causa della pandemia da coronavirus.\n\niMac\n\nTra le novit\u00e0 pi\u00f9 importanti, Apple ha presentato una nuova versione degli iMac, i propri computer da scrivania realizzati in un unico blocco (all-in-one). Sono pi\u00f9 sottili dei modelli precedenti grazie all\u2019impiego del nuovo processore M1, progettato e sviluppato direttamente da Apple e di recente introdotto su alcuni computer portatili dell\u2019azienda.\n\nOltre a segnare la fine dell\u2019utilizzo dei processori Intel su Mac, M1 offre maggiori prestazioni e racchiude in s\u00e9 un maggior numero di componenti, consentendo di ridurre lo spazio occupato all\u2019interno dei computer. Grazie alla sua introduzione, i nuovi iMac sono quindi pi\u00f9 sottili (11,5 millimetri) e silenziosi, perch\u00e9 necessitano di ventole meno potenti per raffreddare il processore e gli altri componenti.\n\nI nuovi iMac hanno uno schermo da 24 pollici e sono disponibili in 7 colori, a differenza dei modelli precedenti prodotti solamente nel classico grigio alluminio. La videocamera \u00e8 stata aggiornata con un modello a 1080p, che secondo Apple consente di ottenere immagini pi\u00f9 definite, anche grazie a un sensore pi\u00f9 grande in grado di raccogliere pi\u00f9 luce.\n\nGli iMac hanno nella parte posteriore 4 porte USB-C e una porta centrale magnetica per il cavo di alimentazione, che si collega poi a un alimentatore sul quale \u00e8 montata anche una porta Ethernet, per collegarsi a Internet via cavo (per chi preferisce non utilizzare la connessione WiFi).\n\nApple ha anche aggiornato tastiere e mouse senza fili da utilizzare con i nuovi iMac. Oltre a un modello base, c\u2019\u00e8 una versione pi\u00f9 evoluta della tastiera con sensore per le impronte digitali (Touch ID), utile per sbloccare pi\u00f9 velocemente il computer e passare da un account a un altro. Il sistema pu\u00f2 anche essere utilizzato per inserire pi\u00f9 velocemente le password e per confermare i pagamenti digitali tramite Apple Pay.\n\nI nuovi iMac potranno essere ordinati a partire dal 30 aprile, e le consegne inizieranno a met\u00e0 maggio. In Italia il modello base con M1, memoria da 256 GB e 8 GB di RAM costa 1.499 euro, il prezzo varia poi a seconda delle configurazioni e personalizzazioni.\n\niPad Pro\n\nCome era stato ampiamente previsto, Apple ha presentato nuove versioni degli iPad Pro, i suoi tablet pi\u00f9 potenti. La novit\u00e0 pi\u00f9 rilevante \u00e8 la scelta di utilizzare anche su questi dispositivi il processore M1, finora impiegato solamente sui Mac.\n\nLa scelta consente di avere tablet molto pi\u00f9 veloci rispetto alla generazione precedente, ma tenendo comunque sotto controllo il consumo della batteria. Apple dichiara fino a 10 ore di autonomia per i nuovi iPad Pro con WiFi e fino a 9 ore per i modelli con WiFi e connessione alla rete cellulare (che comprende il 5G).\n\nGli iPad Pro sono disponibili in due versioni, una con schermo da 11 pollici e l\u2019altra da 12,9 pollici. Il modello pi\u00f9 grande ha un \u201cLiquid Retina XDR\u201d, nome scelto da Apple per indicare una nuova soluzione che utilizza un pannello con LED molto pi\u00f9 piccoli del solito per illuminare lo schermo.\n\nAl di sotto degli schermi pi\u00f9 diffusi per tablet e computer, gli LCD, c\u2019\u00e8 un pannello di piccole lucine (LED) che vengono utilizzate per rendere luminoso lo schermo: il problema di questa soluzione \u00e8 che in alcune circostanze non si ottiene un buon contrasto, perch\u00e9 le parti scure delle immagini restano comunque illuminate.\n\nL\u2019inconveniente pu\u00f2 essere superato utilizzando la tecnologia OLED che permette un maggiore controllo sull\u2019illuminazione, ma che \u00e8 pi\u00f9 costosa specialmente se deve essere impiegata su schermi di dimensioni superiori a quelle di uno smartphone. La soluzione di Apple con i LED molto pi\u00f9 piccoli del normale consente di regolare meglio la luminosit\u00e0 a seconda delle immagini da mostrare.\n\nApple ha anche aggiornato il sistema di fotocamere, con nuovi sensori per la realt\u00e0 aumentata, che consente di sovrapporre alle inquadrature oggetti virtuali.\n\nI nuovi iPad Pro potranno essere ordinati dal 30 aprile e saranno consegnati a partire dalla seconda met\u00e0 di maggio. Il modello base da 11 pollici costa 899 euro, mentre quello da 12,9 pollici parte da 1.219 euro.\n\nApple TV 4K\n\nDopo circa quattro anni senza aggiornamenti significativi, Apple ha aggiornato il suo dispositivo da collegare al televisore per vedere contenuti in streaming. Esteticamente, la nuova Apple TV 4K ricorda il modello precedente, ma \u00e8 dotata di un processore pi\u00f9 potente (A12 Bionic) e d\u00e0 la possibilit\u00e0 di vedere i video nei formati pi\u00f9 recenti, compreso l\u2019HDR per avere colori pi\u00f9 definiti e immagini pi\u00f9 contrastate.\n\nLa nuova Apple TV 4K ha inoltre una funzione per calibrare il colore a prescindere dalle impostazioni del televisore. La si utilizza tramite un\u2019applicazione su smartphone, che consente di rilevare i colori mostrati dallo schermo e di confrontarli automaticamente con quella che dovrebbe essere la loro resa effettiva in termini di saturazione e tonalit\u00e0. Sulla base di questi dati, Apple TV 4K regola poi le proprie impostazioni di colore, compensando eventuali problemi causati dal televisore.\n\nAnche il telecomando \u00e8 stato riprogettato, con alcuni tasti in pi\u00f9 per renderlo pi\u00f9 semplice da utilizzare rispetto alla versione precedente, che non aveva ricevuto molti giudizi positivi.\n\nLa nuova Apple TV 4K ha un prezzo di partenza di 199 euro per la versione con 32 GB di memoria. Potr\u00e0 essere ordinata da fine aprile e le consegne inizieranno nella seconda met\u00e0 di maggio.\n\nAirTag\n\nDopo anni di indiscrezioni, infine Apple ha presentato AirTag, un tracker per gli oggetti, cio\u00e8 un piccolo dispositivo da applicare a mazzi di chiavi, borse, zaini e altro per ritrovarli tramite il proprio smartphone, nel caso in cui siano stati persi da qualche parte.\n\nGli AirTag hanno una forma circolare con un diametro di circa 3 centimetri e un peso di 11 grammi. Funzionano con una batteria piatta, come quella per gli orologi, che pu\u00f2 essere sostituita direttamente senza la necessit\u00e0 di portare il dispositivo in un Apple Store. La batteria serve per alimentare il sistema di localizzazione basato sul Bluetooth e per emettere un segnale sonoro, che pu\u00f2 essere attivato dal proprio smartphone cos\u00ec da trovare pi\u00f9 facilmente il tracker.\n\nOgni AirTag deve essere associato al proprio account Apple e funziona attraverso l\u2019applicazione \u201cDov\u2019\u00e8\u201d, gi\u00e0 disponibile da tempo per sapere dove si trovano i propri Mac, iPhone e iPad.\n\nOgni AirTag costa 35 euro, ma se ne possono acquistare 4 al prezzo di 119 euro. Saranno disponibili dal 23 aprile e potranno essere personalizzati, al momento dell\u2019ordine, con un\u2019incisione gratuita su uno dei loro lati.\n\niPhone 12\n\nNel corso della presentazione \u00e8 stata annunciata anche una nuova versione degli iPhone 12 e iPhone 12 mini presentati nell\u2019autunno dello scorso anno. Sono identici ai modelli gi\u00e0 annunciati, ma sono disponibili in un nuovo colore tra il viola e il lilla.\n\nPodcast\n\nApple ha annunciato di essere al lavoro per potenziare i suoi servizi per ascoltare i Podcast. Oltre a una versione aggiornata e con grafica diversa dell\u2019applicazione, sar\u00e0 possibile per i produttori mettere a disposizione podcast a pagamento, che gli utenti potranno acquistare direttamente tramite l\u2019app."}