{"id": "9a06e858-2f15-46e8-a769-5e21a9e49992", "meta_dataset": "", "meta_language": "Italian", "meta_label": "Group 1", "meta_title": "Giulio Berruti all\u2019Isola dei Famosi 2021? \u201cLa proposta di matrimonio a Maria Elena Boschi potrebbe arrivare proprio in diretta tv\u201d", "url": "https://www.ilfattoquotidiano.it/2021/01/15/giulio-berruti-allisola-dei-famosi-2021-la-proposta-di-matrimonio-a-maria-elena-boschi-potrebbe-arrivare-proprio-in-diretta-tv/6066737/", "text": "Giulio Berruti sar\u00e0 uno dei concorrenti dell\u2019edizione 2021 de \u201cL\u2019Isola dei Famosi\u201c? L\u2019ipotesi \u00e8 stata rilanciata dal settimanale Nuovo, il giornale diretto da Riccardo Signoretti fa sapere che la produzione del reality avrebbe messo gli occhi sull\u2019attore. Per il compagno di Maria Elena Boschi, ex ministra e attuale capogruppo di Italia Viva alla Camera, \u201csarebbe arrivato il momento di sfoggiare il suo fisico da calendario sulle spiagge dell\u2019Honduras, storica location del reality di Canale 5\u201d.\n\nIl settimanale si spinge oltre: \u201cChi lo conosce sussurra che la proposta di matrimonio alla Boschi potrebbe arrivare proprio in diretta tv\u201d. Stando alle nostre fonti l\u2019ipotesi al momento non troverebbe conferme ma l\u2019idea di avere Berruti potrebbe essere sul tavolo, si tratterebbe di un colpo televisivo e mediatico che porterebbe il programma di Canale 5 al centro della scena. D\u2019altronde l\u2019attore avrebbe dovuto partecipare all\u2019edizione in corso del Grande Fratello Vip come rivelato proprio da Alfonso Signorini: \u201cGiulio Berruti \u00e8 un concorrente mancato, avevo parlato a lungo con Maria Elena Boschi ed entrambi erano entusiasti. Lui era, in effetti, impegnato con una serie tv su una piattaforma digitale americana che, per\u00f2, aveva sospeso le riprese per il Covid e avrebbe dovuto riprendere a gennaio. All\u2019ultimo \u00e8 venuto fuori che, proprio per finire subito, si sarebbero spostati in Romania\u201d.\n\nIl sito Dagospia aveva aggiunto alcuni dettagli, svelando anche il compenso proposto all\u2019attore: ben 200 mila euro, cifra rimasta nelle casse del Biscione. L\u2019Isola dei Famosi debutter\u00e0 su Canale 5 a marzo con la nuova conduzione di Ilary Blasi, per il ruolo di inviato sarebbe in corso un ballottaggio, rivelato da Tvblog, tra Alvin e Aurora Ramazzotti. \u00c8 partito ovviamente il totoconcorrenti: da Asia Argento a Brando Giorgi, da Patrizia Rossetti a Jill Cooper, da Vera Gemma ad Alessandra Canale fino a Eleonora Giorgi."}