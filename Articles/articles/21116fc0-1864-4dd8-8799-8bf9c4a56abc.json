{"id": "21116fc0-1864-4dd8-8799-8bf9c4a56abc", "meta_title": "Covid Ferrara: ecco il nuovo piano dei controlli", "url": "https://www.ilrestodelcarlino.it/ferrara/cronaca/covid-1.6425900", "text": "Ferrara, 31 maggio 2021 - Le prime due settimane di giugno saranno cruciali per il ritorno alla normalit\u00e0. Da domani, bar e ristoranti potranno servire per tutto il giorno (fino al coprifuoco) anche nelle sale interne mentre a partire dal 14 giugno, salvo sorprese, l'Emilia Romagna (e quindi anche Ferrara) dovrebbe entrare in zona bianca, cio\u00e8 nella fascia in cui sono previste meno restrizioni. In mezzo c'\u00e8 l'arrivo della bella stagione, con l'inevitabile spostamento di ferraresi e turisti verso la costa, e la festa della Repubblica, che rappresenter\u00e0 la prova generale dell'estate. Un insieme di fattori che, in queste ore, sono in cima alle priorit\u00e0 di chi deve garantire la sicurezza e il rispetto delle regole, seppure sempre meno restrittive.\n\n\n\nPrefettura e questura sono gi\u00e0 al lavoro per definire i dispositivi di controllo, adeguandoli alle novit\u00e0 a cui si andr\u00e0 incontro con il passare dei giorni. Per quanto riguarda la settimana entrante, si diceva, i nodi sono due: la riapertura dei locali al chiuso e la festa del 2 giugno (con il primo giugno considerato prefestivo e quindi, per forza di cose, \"sorvegliato speciale\"). In questa fase, il dispositivo dei controlli all'esterno rimarr\u00e0 tale e quale a quello attivo finora. Per quanto riguarda quindi la festa della Repubblica, il canovaccio sar\u00e0 simile a quello degli scorsi fine settimana: attenzione al centro storico con le vie dello shopping e della movida, alle principali arterie del territorio e alla costa. In citt\u00e0 si va inoltre allentando la pressione su piazza Ariostea per la quale, a causa degli assembramenti di inizio primavera, si era reso necessario un protocollo particolare. Il focus si sposta invece su bar e ristoranti. Sul fronte dei locali, anche alla luce delle minori restrizioni previste a partire da domani, verranno potenziati i controlli amministrativi, finalizzati a verificare il rispetto delle regole all'interno dei pubblici esercizi. Con l'entrata in zona bianca, invece, sar\u00e0 necessario pensare a un servizio diverso.\n\n\n\nDiscorso a parte va invece fatto per il litorale. \u00c8 infatti sulla costa che, nelle prossime settimane, si sposter\u00e0 il grosso dei ferraresi (e con esso anche il rischio assembramenti). Il tema \u00e8 gi\u00e0 all'ordine del giorno e si sta valutando un modo per limitare affollamenti pericolosi nelle aree pi\u00f9 gettonate, come ad esempio via Raffaello, la strada degli street bar del Lido di Spina. L'idea \u00e8 quella di esportare il modello piazza Verdi-Carlo Mayr, gi\u00e0 sperimentato con successo a Ferrara. Quindi transenne, dispositivi contapersone e steward ai varchi e davanti ai locali. Il piano \u00e8 gi\u00e0 stato al centro di un incontro che si \u00e8 svolto gioved\u00ec mattina tra l'amministrazione comacchiese, le forze dell'ordine, i rappresentanti delle attivit\u00e0 commerciali e i vigili del fuoco. La necessit\u00e0 di predisporre un piano per la sicurezza cozza per\u00f2 con alcune esigenze di viabilit\u00e0. \"A differenza di quanto fatto in centro a Ferrara - spiega il sindaco di Comacchio Pierluigi Negri -, qui chiudere via Raffaello e deviare il traffico pu\u00f2 risultare pi\u00f9 complicato. Discuteremo del progetto gioved\u00ec 3 giugno, nell'ambito del Comitato per l'ordine e la sicurezza pubblica\"."}