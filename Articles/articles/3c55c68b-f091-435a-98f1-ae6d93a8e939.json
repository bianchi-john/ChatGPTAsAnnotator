{"id": "3c55c68b-f091-435a-98f1-ae6d93a8e939", "meta_dataset": "", "meta_language": "Italian", "meta_label": "Group 2", "meta_title": "Cos\u00ec i Querdenken possono destabilizzare la Germania", "url": "https://www.ilgiornale.it/news/mondo/laccusa-merkel-cos-sta-minacciando-democrazia-1950907.html", "text": "\"Siamo un movimento democratico e consideriamo sacrosanti i principi della nostra Costituzione. Quelle di Thomas Haldenwang non sono altro che dichiarazioni politiche\". Thomas Haldenwang \u00e8 il direttore del Bundesverfassungsschutz (BfV), l\u2019Ufficio Federale per la Protezione della Costituzione e cio\u00e8 i servizi segreti interni della Germania. Gli stessi che all\u2019inizio di maggio hanno messo sotto osservazione Querdenken, il movimento di protesta nato dopo il lockdown dello scorso anno. Chi lo accusa di essere \"politicizzato\", invece, \u00e8 Manuel Freimann, uno dei portavoce del gruppo.\n\nSecondo le autorit\u00e0 tedesche il movimento fondato dall\u2019imprenditore Michael Ballweg sarebbe un \"pericolo per la democrazia\". A preoccupare, in particolare, sono le manifestazioni contro le misure restrittive varate dal governo tedesco per contenere i contagi. La prima \u00e8 andata in scena il 18 aprile del 2020 nella Schlossplatz di Stoccarda. Da allora le iniziative di protesta si sono moltiplicate. Spesso le marce degenerano in tafferugli e scontri con la polizia. \u00c8 successo il primo agosto del 2020 quando migliaia di persone sono scese in piazza a Berlino senza mascherina per festeggiare \"il giorno della libert\u00e0\". Di nuovo il 30 dello stesso mese nella capitale e poi in decine di altre citt\u00e0 tedesche.\n\nI \"Querdenker\" sono no-mask, no-vax, simpatizzanti dell\u2019estrema destra, cristiani evangelici, hippie, ma anche appartenenti all\u2019esercito e alle forze dell\u2019ordine. Come Karl Hilz, ex ispettore capo della polizia di Monaco di Baviera, che, secondo l\u2019emittente Zdf, avrebbe fondato un\u2019associazione di poliziotti per invitare i colleghi a disobbedire agli ordini durante le manifestazioni. Il governo federale, avrebbe detto, starebbe attuando una \"dittatura\" con la scusa della pandemia. Anche lui \u00e8 finito sotto la lente dei servizi ed \u00e8 stato sottoposto ad un provvedimento disciplinare.\n\nDi recente pure il canale Youtube dell\u2019organizzazione, seguito da 75mila persone, \u00e8 stato cancellato con l\u2019accusa di aver violato gli standard della piattaforma \"diffondendo video che contenevano fake news\". \"Non siamo vicini all\u2019estrema destra e tantomeno all\u2019estrema sinistra, siamo un\u2019organizzazione pacifica \u2013 spiegano dal movimento al Giornale.it \u2013 che si sviluppa dal cuore della societ\u00e0 civile. Ci sono anche diversi studi sulla composizione dei partecipanti alle nostre manifestazioni, che spiegano come i dimostranti siano perlopi\u00f9 anti-autoritari, istruiti e legati alla sinistra\".\n\nIl portavoce di Querdenken, insomma, respinge al mittente le accuse di violenza contenute nel dossier dell\u2019intelligence. \"Se abbiamo una lista di proscrizione per i politici che sostengono le misure restrittive del governo? La risposta \u00e8 semplice: no, questa lista non esiste\". Per i \"Querdenker\" i mesi di chiusura per limitare il contagio hanno fatto \"pi\u00f9 male che bene\". Il governo, accusano, \"doveva proteggere le categorie a rischio e contrastare il virus con strumenti basati su evidenze mediche\". A criticare la \"gestione Merkel\" \u00e8 pi\u00f9 di un tedesco su due, secondo un recente sondaggio di Yougov per l\u2019agenzia Dpa. E la percentuale degli insoddisfatti sale addirittura all\u201984 per cento tra l\u2019elettorato sovranista dell\u2019AfD.\n\nPer gli attivisti anti-lockdown la quarta legge sulla protezione dall\u2019infezione, il famoso \"freno di emergenza\" voluto dalla cancelliera Angela Merkel per combattere la pandemia, \"\u00e8 una minaccia alla democrazia liberale\". \"Questa legge \u2013 denunciano \u2013 sospende i principi essenziali di uno Stato costituzionale e mina di diritti fondamentali per i quali i nostri padri hanno combattuto con la scusa di una non meglio definita situazione epidemica di portata nazionale\". Incolpano il governo di aver messo loro il bavaglio: \"Le voci critiche non possono essere marginalizzate etichettandole sommariamente come di estrema destra o cospirazioniste\".\n\n\"Noi \u2013 conclude il portavoce \u2013 non vogliamo creare un partito, vogliamo solo che i cittadini possano recuperare i propri diritti fondamentali, a prescindere dal fatto che siano vaccinati o meno. La legalit\u00e0 deve essere ripristinata nella sua interezza cos\u00ec come i processi democratici\". Prima di Querdenken a finire sotto la lente d\u2019ingrandimento dell\u2019intelligence, lo scorso marzo, era stata Alternative f\u00fcr Deutschland, accusata di essere un partito di \"estrema destra\" e una minaccia per le istituzioni.\n\nLe motivazioni sono contenute in un rapporto di mille pagine che mette in luce la progressiva radicalizzazione di alcune correnti. Ma per i leader del partito, Tino Chrupalla e Alice Weidel, la decisione, che arriva a pochi mesi di distanza dall\u2019appuntamento del 26 settembre con le elezioni federali, \"mira a cercare di ridurre deliberatamente le possibilit\u00e0 di successo dell\u2019AfD alle urne\".\n\nInsomma, l'Ufficio per la protezione della Costituzione, secondo la formazione euroscettica, \"sta causando gravi danni all'ordine democratico\" e per questo i vertici hanno espresso la volont\u00e0 di intraprendere un\u2019azione legale ala Corte Costituzionale federale per denunciare quella che considerano una \"interferenza ingiusta nella campagna elettorale\". \"Un sistema del genere non esiste in nessun altra democrazia, ed oggi - attaccano dagli uffici dell\u2019AfD a Berlino - viene usato contro chiunque critichi il governo, \u00e8 uno scandalo\"."}