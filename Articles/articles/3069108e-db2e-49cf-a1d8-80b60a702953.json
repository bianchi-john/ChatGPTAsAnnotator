{"id": "3069108e-db2e-49cf-a1d8-80b60a702953", "meta_title": "Tra aperitivi digitali e delivery, la pandemia ha fatto impennare il consumo di alcol a casa: +250% nel 2020", "url": "https://www.open.online/2021/05/13/coronavirus-consumo-alcol-dati-2020/", "text": "Aumentano le giovani consumatrici a rischio, ovvero le ragazze tra i 14 e i 17 anni, che per la prima volta superano i loro coetanei maschi. I dati diffusi dall\u2019Iss\n\nTrascinato da aperitivi digitali, consegne a domicilio e stress da Coronavirus, l\u2019approvvigionamento di alcolici da parte degli italiani non ha conosciuto pause nel periodo del lockdown. Anzi, la pandemia ha cambiato le nostre abitudini e il mercato si \u00e8 adeguato rapidamente, rafforzando canali alternativi e anche meno controllati rispetto al divieto di vendita ai minori. Tanto che con l\u2019aumento dei consumi domestici, per l\u2019e-commerce di bevande alcoliche si stima \u00abun\u2019impennata nel 2020 tra il 181 e il 250% nell\u2019home delivery\u00bb.\n\nA metterlo in luce sono i dati diffusi dall\u2019Istituto superiore di sanit\u00e0 alla vigilia dell\u2019Alchool Prevention Day che si celebra il 14 maggio. \u00abNel corso del 2020 si \u00e8 registrato un incremento del 23,6% per i maschi e del 9,7% per le femmine tra coloro che consumano alcol a rischio\u00bb. L\u2019isolamento sociale, spiega l\u2019Iss, ha portato a un incremento del \u00abconsumo incontrollato\u00bb favorito anche da aperitivi digitali sulle chat e sui social network, per compensare la tensione dovuta all\u2019isolamento stesso ma anche ai problemi economici e lavorativi della popolazione, impaurita e resa pi\u00f9 fragile dalla pandemia.\n\nLe analisi preliminari relative al 2020 preoccupano gli esperti dell\u2019Iss in modo particolare per l\u2019aumento delle giovani consumatrici a rischio, le ragazze di et\u00e0 compresa tra i 14 e i 17 anni, che per la prima volta \u00absuperano per numerosit\u00e0 i loro coetanei maschi\u00bb. E questo accade in un quadro complessivo d\u2019incremento del consumo sbagliato di alcol tra donne di tutte le et\u00e0 e tra gli uomini nella fascia 35-60 anni. La preoccupazione per il consumo errato di alcol, del resto, \u00e8 ormai una costante da diversi anni.\n\nNel 2019 sono stati pi\u00f9 di 36 milioni coloro che hanno consumato alcolici, pari al 77,8% degli italiani sopra gli 11 anni e al 56,5% delle italiane, per le quali si conferma un trend in crescita dal 2014. Ma soprattutto sono stati 3,8 milioni, nel 2019, i cosiddetti binge drinker, ovvero i bevitori smodati che hanno avuto almeno un\u2019abbuffata alcolica, tra i quali anche 830 mila giovanissimi tra 11 e 25 anni. Sono state, invece, circa 8,2 milioni le persone che hanno fatto un consumo quotidiano rischioso, in leggero calo rispetto al 2018. La fascia di popolazione con consumatori pi\u00f9 a rischio per frequenza e quantit\u00e0, per entrambi i generi, \u00e8 quella costituita da 750 mila minorenni, prevalentemente 16-17enni, seguita da oltre 2,7 milioni di anziani ultra-65enni."}