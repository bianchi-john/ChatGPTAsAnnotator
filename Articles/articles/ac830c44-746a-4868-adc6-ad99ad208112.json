{"id": "ac830c44-746a-4868-adc6-ad99ad208112", "meta_title": "Covid, il grido dei parenti delle vittime a Bergamo a Roma: \u201cLa politica deve pagare\u201d", "url": "https://www.lastampa.it/cronaca/2021/07/08/news/covid-il-grido-dei-parenti-delle-vittime-a-bergamo-a-roma-la-politica-deve-pagare-1.40476138", "text": "ROMA. Storie di uomini. Persone morte a Bergamo nel momento pi\u00f9 buio. Quando ancora la pandemia da Covid-19 sembrava lontana ed era relegata a un \u00abfatto\u00bb cinese. Cassandra Locati, insegnante in una scuola primaria di Bergamo, ha perso il pap\u00e0 Vincenzo, 78 anni, nel marzo dello scorso anno, nel giro di cinque giorni. Paolo Casiraghi, di Osio Sotto, impiegato in una multinazionale, nel giro di un mese (marzo-aprile 2020) ha visto il Covid portarsi via i suoceri e poi suo padre Gabriele, di 81 anni. Questi episodi e quelli di altre 500 persone sono raccontate nell'atto di citazione che da oggi \u00e8 all'esame del tribunale civile di Roma cui si sono rivolti gli avvocati Consuelo Locati, Alessandro Pedone, Piero Pasini, Giovanni Benedetto e Luca Berni per chiedere la condanna della presidenza del Consiglio, del ministero della Salute e della Regione Lombardia a un risarcimento per i danni non patrimoniali subiti che ammonta a circa 100 milioni di euro.\n\nAl centro del contenzioso la gestione della crisi sanitaria da parte delle istituzioni a fronte dell'\u00abassoluta inesistenza di un piano pandemico\u00bb, che avrebbe dovuto essere scritto secondo una decisione del Parlamento europeo del 2013 e nel rispetto delle linee guida dell'Organizzazione Mondiale della Sanit\u00e0 (Oms) e del Centro Europeo per la prevenzione e il controllo delle malattie infettive (Ecdc).\n\n\u00abDalla magistratura ci aspettiamo risposte che la politica non ci ha mai dato - spiega Cassandra Locati, sorella dell'avvocato Consuelo -. Vogliamo capire perch\u00e9 i nostri cari sono morti nel giro di pochi giorni e se si poteva fare qualcosa per salvarli. Siamo certi che, almeno nella fase iniziale della pandemia, i medici abbiano dovuto fare delle scelte, pensando a salvare le persone pi\u00f9 giovani e sacrificando quelle pi\u00f9 fragili. Sono stati messi nelle condizioni di fare queste scelte e immagino che anche per loro sia stata dura. Ma qualcuno ci deve dire perche' tutto ci\u00f2 \u00e8 successo\u00bb. \u00abLa procura di Bergamo sta sul pezzo, sta lavorando bene - prosegue Locati, anche lei tra i componenti del Comitato \u201cNoi denunceremo\u201d - ma al tribunale civile di Roma chiediamo di rimuovere quel silenzio e quell'omert\u00e0 che abbiamo riscontrato a livello politico. La Regione Lombardia, ad esempio, ha fatto di tutto per ostacolare i nostri legali, noi ci sentiamo abbandonati. Sappiamo che la strada da percorrere per avere giustizia \u00e8 molto lunga e piena di difficolt\u00e0 ma se siamo qui \u00e8 perch\u00e9 lo dobbiamo ai nostri cari che abbiamo perso\u00bb.\n\n\nDello stesso tenore anche Paolo Casiraghi: \u00abChi avrebbe dovuto tutelarci, sin dall'inizio, non l'ha mai fatto. Quando andavamo alla ricerca di mascherine, dispositivi di sicurezza e bombole di ossigeno, non facevamo altro che girare a vuoto. I nostri familiari sono stati portati via in lettiga e non sapevamo che non li avremmo pi\u00f9 visti e che il loro funerale lo avremmo celebrato attraverso un cellulare. La politica ci ha regalato solo chiacchiere. Abbiamo chiesto incontri e non siamo mai stati ricevuti, volevamo essere almeno ascoltati e non abbiamo ottenuto neppure questo. Siamo stati subito messi da parte\u00bb."}