{"id": "d9be2af0-a2eb-4ed7-8dd6-94a9658ca709", "meta_title": "La crisi delle toghe non sia il pretesto per distruggere l\u2019attuale modello di giustizia", "url": "https://www.editorialedomani.it/giustizia/la-crisi-delle-toghe-non-sia-il-pretesto-per-distruggere-lattuale-modello-di-giustizia-foici7fj", "text": "Lo scandalo del maggio 2019 non pu\u00f2 divenire la ragione per una riforma che introduca il sorteggio per i membri del Csm. Affidare alla sorte la scelta dei membri togati del Csm significherebbe minare alle fondamenta l\u2019autonomia ed il prestigio della magistratura.\n\nLuca Palamara non rappresenta la magistratura italiana e non pu\u00f2 divenirne il volto simbolico. Non pu\u00f2 diventare la ghiotta occasione per coagulare chi intende approfittare della attuale crisi per distruggere il modello costituzionale di giustizia.\n\nUna premessa \u00e8 necessaria: deve essere chiaro che Luca Palamara non rappresenta la magistratura italiana e non pu\u00f2 divenirne il volto simbolico, essendo stato espressione, unitamente ad altri, del cosiddetto correntismo, ovvero solo la parte pi\u00f9 agguerrita e visibile dell\u2019 associazionismo giudiziario. Identificare 9400 magistrati, molti dei quali neppure iscritti alle correnti, con la vicenda che ha coinvolto Luca Palamara, significa usare violenza a migliaia di uomini e donne. Palamara, dopo avere rappresentato, insieme ad altri, il correntismo oggi non pu\u00f2 pretendere di diventare il paladino della stragrande maggioranza dei magistrati, che con tali prassi non hanno proprio nulla a che spartire, ma che semmai ne sono stati indirettamente pregiudicati.\n\nIl libro di Palamara \u201cIl Sistema\u201d non \u00e8 la Bibbia e non pu\u00f2 diventare la ghiotta occasione per coagulare trasversalmente tutte le forze, interne ed esterne alla magistratura, che intendono approfittare della attuale crisi per distruggere il modello costituzionale di giustizia.\n\nDetto questo, se va cercata origine di che cosa ha avvelenato la magistratura per correggere l\u2019errore, la risposta a mio parere \u00e8 il combinato disposto tra Testo Unico sulla Dirigenza e gerarchizzazione delle procure. Questo ha scatenato il carrierismo, ma ambizione e giurisdizione sono ossimori. Bisogna tornare a criteri selettivi della dirigenza, oggettivi ed essenzialmente basati sul merito giurisdizionale e la pregressa esperienza, non riesumando il vieto criterio della anzianit\u00e0 senza demerito.\n\nE\u2019 indispensabile che l\u2019 Anm, da trampolino di lancio per le carriere ed arena politico-culturale, si riappropri del suo autentico ruolo di sindacato di categoria, anche incentrato sulla difesa dei valori costituzionali pertinenti il potere giudiziario, varando una severa e perdurante incompatibilit\u00e0 di ruoli con il Csm. Basta con le \u201cporte girevoli\u201d tra magistratura e politica, ogni volta che un magistrato si candida a qualche carica elettiva di natura politica, infligge una ferita profonda al corpo dell\u2019 ordine giudiziario.\n\nLa riforma del Csm\n\nTuttavia, lo scandalo del maggio 2019 non pu\u00f2 divenire la ragione per una riforma che introduca il sorteggio per i membri del Csm, poich\u00e9 seguendo la falsariga di questo ragionamento, allora dovremo sorteggiare anche i componenti del Parlamento, che non mi pare sia stato immune da condotte individualmente censurabili. Io voglio sapere chi andr\u00e0 al Csm e potere votare in coscienza, sulla base di un giudizio complesso, fondato su merito, esperienza, integrit\u00e0 e visione del candidato, perch\u00e9 il Csm \u00e8 un organo di rilevanza costituzionale e non un\u2019assemblea condominiale. Affidare alla sorte la scelta dei membri togati del Csm, con membri laici eletti dal Parlamento, significherebbe minare alle fondamenta l\u2019autonomia ed il prestigio della magistratura. Ricordo ai numerosi detrattori a senso unico della magistratura, il tributo di sangue, abnegazione e senso della Stato che tanti colleghi hanno pagato per difendere la democrazia dalla mafia, dal terrorismo, dalla criminalit\u00e0. Lo scandalo del 2019 vede come persone offese innanzitutto migliaia di magistrati. Questo massimalismo violento ed iniquo serve solo a delegittimare tutto e tutti.\n\nLa riforma pi\u00f9 profonda \u00e8 in primo luogo di natura etica, riscoprire ed attuare il valore e la purezza della giurisdizione, rifiutando la logica del potere, del protagonismo e dell\u2019 individualismo, nella consapevolezza che la violazione delle procedure formali apre inevitabilmente la strada all\u2019 arbitrio ed all\u2019abuso. Ci\u00f2 non toglie che le riforme legislative siano assolutamente necessarie, e dovranno essere incisive, coraggiose e strutturali.\n\nLa magistratura non \u00e8 un contropotere, non deve chiudersi nel conservatorismo corporativo ma deve \u201cfare sistema\u201d, contribuendo a superare una epocale crisi sanitaria, sociale ed economica nel quadro di una responsabile sinergia repubblicana. Le riforme spettano al governo ed al parlamento, che sapranno certamente coniugare garanzie ed efficacia repressiva, finalismo rieducativo della pena e difesa sociale. L\u2019 auspicio \u00e8 che questa straordinaria opportunit\u00e0 storica serva a conservare i pregi del sistema, espellendone i difetti. Allentare il controllo di legalit\u00e0 sarebbe un errore terribile, perch\u00e9 la sicurezza \u00e8 il collante dei diritti individuali e della pace sociale e senza legalit\u00e0 non ci sono diritti, ma solo paura e violenza.\n\nLa vicenda Amara\n\nVeniamo ora ai fatti recenti della cosiddetta vicenda Amara. Non esprimo giudizi n\u00e9 sul caso n\u00e8 sui magistrati che ne sono indirettamente coinvolti a diverso titolo, perch\u00e9 non conosco i fatti ed ho rispetto per le persone. Posso solo dire che quando ho avuto ragione di dubitare della correttezza di qualcuno, sulla base di elementi concreti, ho agito nelle sedi competenti in modo formale, investendo della mia doglianza il Comitato di Presidenza del Csm, il procuratore generale e la competente autorit\u00e0 giudiziaria. Se altri hanno ritenuto di agire diversamente, avranno le loro ragioni, che saranno valutate dagli organi competenti. Ho piena fiducia nel Csm e nel procuratore generale presso la Corte di Cassazione.\n\nAl netto di questa precisazione, intervengo su un punto: accostare Magistratura Indipendente alla massoneria, come qualcuno pare abbia fatto, \u00e8 ridicolo ed offensivo. Magistratura Indipendente \u00e8 la componente associativa che rappresenta i tantissimi magistrati moderati, nel quadro di un progetto culturale fondato sul pluralismo, la polifonia, il netto rifiuto della ideologizzazione e del collateralismo, la centralit\u00e0 della giurisdizione quale spazio di attuazione del diritto e non gi\u00e0 campo di battaglia della cosiddetta militanza civica.\n\nLa delega e la supplenza che la politica assegna troppo spesso alla magistratura, sovraespongono il giudice in compiti che non gli appartengono e che ne snaturano la funzione. Ognuno faccia la sua parte, nel rispetto reciproco. Magistratura Indipendente ha avviato un rinnovamento profondo e reale, senza mai indulgere al giustizialismo, senza sventolare cappi e mannaie. Questa \u00e8 la nostra cifra, rigore ed umanit\u00e0."}