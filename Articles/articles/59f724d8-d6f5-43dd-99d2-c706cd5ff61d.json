{"id": "59f724d8-d6f5-43dd-99d2-c706cd5ff61d", "meta_title": "Francia, ucciso l\u2019aggressore della poliziotta: era radicalizzato. La rabbia di Marine Le Pen", "url": "https://www.secoloditalia.it/2021/05/francia-ucciso-laggressore-della-poliziotta-era-radicalizzato-la-rabbia-di-marine-le-pen/", "text": "Dopo una imponente caccia all\u2019uomo, durata alcune ore, \u00e8 stato fermato l\u2019uomo che stamattina in Francia, a La Chapelle-sur-Erdre vicino a Nantes, ha ferito gravemente, accoltellandola, una poliziotta all\u2019interno del commissariato locale. Ndiaga Dieye, morto a seguito delle ferite riportate in uno scontro a fuoco con la gendarmeria, secondo quanto riferito dall\u2019emittente Bfmtv, era uscito dal carcere qualche mese fa. Fonti della polizia, citate dalla tv francese, hanno anche chiarito che durante la detenzione, durata diversi anni per vari reati, si era radicalizzato e praticava l\u2019Islam \u00abrigoroso\u00bb.\n\nL\u2019aggressore della poliziotta in Francia era radicalizzato\n\nAll\u2019uomo, che era nato a Saint Nazaire nel 1982, in carcere era stata anche diagnosticata una forma di schizofrenia e le prime informazioni dopo la cattura parlavano, infatti, di soggetto noto per disturbi psichiatrici. Successivamente si \u00e8 appreso che era iscritto nel fascicolo per la prevenzione della radicalizzazione islamica.\n\nL\u2019assalto al commissariato e la caccia all\u2019uomo\n\nL\u2019aggressore ha fatto irruzione nel commissariato della polizia locale, colpendo pi\u00f9 volte con un coltello la poliziotta e sottraendole poi la pistola d\u2019ordinanza, con la quale si \u00e8 dato alla fuga. Immediatamente la gendarmeria nazionale tramite alcuni messaggi su Twitter ha invitato i residenti a \u00abevitare l\u2019area\u00bb e a \u00abseguire rigorosamente le istruzioni della polizia\u00bb. La caccia all\u2019uomo ha impegnato circa un\u2019ottantina di gendarmi, oltre a tre squadre cinofile e un elicottero. La polizia ha ritrovato l\u2019auto dell\u2019aggressore a Loire-Atlantique, coinvolta in un incidente. Nelle fasi della cattura l\u2019aggressore della poliziotta ha sparato contro i gendarmi e tre di loro sono rimasti lievemente feriti.\n\nMarine Le Pen: \u00abIl governo deve rispondere\u00bb\n\nIl ministro degli Interni, Gerald Darmanin, che si \u00e8 recato immediatamente a La Chapelle-sur-Erdre, si \u00e8 congratulato con la gendarmeria per aver \u00abneutralizzato l\u2019individuo sospettato dell\u2019accoltellamento\u00bb. Marine Le Pen ha commentato sottolineando che \u00abdobbiamo combattere questa barbarie e non abituarci mai, assolutamente mai, a questo\u00bb. E ponendo una domanda: \u00abCome pu\u00f2 un individuo noto per la radicalizzazione, noto per dare la caccia ai poliziotti, stare fuori, libero di fare del male?\u00bb. \u00abIl governo \u2013 ha avvertito la leader del Rassemblement National \u2013 deve fornire risposte su questa situazione intollerabile\u00bb.\n\nIl precedente di un mese fa\n\nL\u2019aggressione di La Chapelle-sur-Erdre arriva a poco pi\u00f9 di un mese da quella molto simile al commissariato di Rambouillet, a una sessantina di chilometri da Parigi, nella quale \u00e8 rimasta uccisa una funzionaria amministrativa di 49 anni. L\u2019uomo, che anche in quel caso \u00e8 morto per uno scontro a fuoco con la polizia, era arrivato in Francia dalla Tunisia nel 2009 e nel 2019 aveva ottenuto la regolarizzazione."}