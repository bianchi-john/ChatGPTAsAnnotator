{"id": "1a759bec-1fdf-4235-9b9d-215951d73b80", "meta_dataset": "", "meta_language": "Italian", "meta_label": "", "meta_title": "Cos\u00ec i sindacati hanno piegato Confindustria", "url": "https://ilmanifesto.it/cosi-i-sindacati-hanno-piegato-confindustria/", "text": "Questa volta sono stati i sindacati a far cambiare idea a Draghi. Convocati alle 15 per la sola comunicazione di come sarebbe stato il decreto concordato il giorno prima con la maggioranza \u2013 allungamento del blocco dei licenziamenti per il solo settore tessile pi\u00f9 le aziende in crisi e altre 13 setti mane di cassa integrazione gratuita per le stesse imprese \u2013 Cgil, Cisl e Uil erano arrivate gi\u00e0 battagliere: \u00abNon adremo solo ad ascoltare\u00bb, aveva promesso Maurizio Landini.\n\nE proprio il suo intervento spaleggiato da quelli di Luigi Sbarra e Pierpaolo Bombardieri hanno aperto una crepa nella monolitica compattezza di Draghi. Una crepa in cui si era gi\u00e0 inserito il ministro del Lavoro Andrea Orlando che da giorni lavorava ad una proposta pi\u00f9 ampia: allargare il blocco non per settori ma per quantit\u00e0 d\u2019uso della cassa integrazione negli ultimi mesi. In pratica le aziende che ne avevano usata molta non avrebbero potuto licenziare ma in cambio avrebbero avuto altre settimane di cig gratuite. Una proposta che non aveva ottenuto l\u2019appoggio politico dell\u2019intera maggioranza e che Draghi aveva stoppato, esattamente come fece una settimana dopo il consiglio dei ministri del Sostegni bis cancellando il prolungamento al 28 agosto proposto dallo stesso Orlando.\n\nA Cgil, Cisl e Uil questa proposta non sarebbe bastata. E allora hanno avanzato una proposta gi\u00e0 anticipata da Maurizio Landini nel suo comizio di sabato mattina a piazza Castello a Torino, sebbene in pochi se fossero accorti \u2013 \u00abLancio una sfida alle imprese: come abbiamo fatto noi all\u2019inizio del Covid, si prendano la responsabilit\u00e0 di usare la cassa integrazione, per loro gratuita, e non i licenziamenti. Nel caso del protocollo sulla sicurezza abbiamo impiegato 18 ore a sottoscriverlo\u00bb. Un patto \u2013 \u00abavviso comune\u00bb \u00e8 diventato \u2013 con cui Confindustria si impegna a non usare i licenziamenti ma a usare tutti gli strumenti alternativi, oltre alla cig, contratti di solidariet\u00e0, riduzioni di orario.\n\nUna proposta che il governo ha accettato ma le lunghe ore di attesa sono servite allo stesso Draghi per convincere il recalcitrante Carlo Bonomi a firmare un impegno simile. Sebbene non abbia valore legale coercitivo \u2013 se un\u2019azienda non lo rispetter\u00e0 e licenzier\u00e0 i suoi lavoratori invece di usare strumenti alternativi non potr\u00e0 essere sanzionata \u2013 questo \u00abavviso comune\u00bb \u00e8 assai impegnativo per Bonomi: si era rivenduto il via libera ai licenziamenti deciso da Draghi come una sua vittoria, portando lo scalpo di Landini in dono ai suoi amici falchi . Cos\u00ec deve fare marcia indietro, molto pi\u00f9 di Draghi.\n\nLe lunghe ore di attesa dopo il primo stop al confronto governo-sindacati sono servite per cercare da un lato di allargare il perimetro del blocco e dall\u2019altro di concordare il testo dell\u2019\u00abavviso comune\u00bb governo, imprese, sindacati in cui le imprese si impegnano ad utilizzare tutti gli strumenti prima di far ricorso ai licenziamenti.\n\nServiva soprattutto chiarire la natura delle 13 settimane aggiuntive. Per Cgil, Cisl e Uil andava confermato il modello utilizzato per la cassa Covid: le aziende non devono poter licenziare prima di aver esaurito tutte le 13 settimane. Andava poi esteso l\u2019utilizzo del periodo aggiuntivo ai lavoratori di tutte le realt\u00e0 coinvolte ai tavoli di crisi regionali e provinciali, e non solo a quelli al Mise, come inizialmente previsto dal governo.\nInfine l\u2019\u00abavviso comune\u00bb andava allargato alle altre rappresentanze datoriali \u2013 Confapi e Cooperative \u2013 per vincolare le aziende associate escluse dal novero delle eccezioni ad utilizzare, prima di licenziare, tutti gli strumenti istituzionali e contrattuali a disposizione.\nMa superato l\u2019ostacolo Bonomi \u2013 e c\u2019\u00e8 voluta la diplomazia di Draghi per riuscirci \u2013 il cammino \u00e8 stato in discesa.\n\nI sindacati non festeggiano \u2013 la loro proposta era di estendere il blocco per tutti i lavoratori a fine ottobre \u2013 ma \u00abil passo avanti \u00e8 notevole\u00bb. E Bonomi \u00e8 stato piegato."}