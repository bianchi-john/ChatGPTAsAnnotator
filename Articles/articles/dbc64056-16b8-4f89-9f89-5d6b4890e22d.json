{"id": "dbc64056-16b8-4f89-9f89-5d6b4890e22d", "meta_dataset": "", "meta_language": "Italian", "meta_label": "Group 2", "meta_title": "Le scuse di Di Maio sigillo finale sulla storia dei 5 Stelle", "url": "https://www.ilgiornale.it/news/politica/renzi-scuse-maio-sigillo-finale-su-storia-dei-5-stelle-1950966.html", "text": "\u00c8 un Matteo Renzi in cerca di rivincite quello che scrive nella sua enews delle ultime vicende politiche del Movimento 5 Stelle. Il leader di Italia Viva non le manda a dire ai pentastellati, anzi, sottolinea, in maniera sarcastica, come alla fine i nodi vengano sempre al pettine. \u201cIl tempo \u00e8 galantuomo\u201d , afferma l\u2019ex premier, che incalza: \u201cLe scuse di Luigi Di Maio sono il sigillo finale sulla storia del Movimento Cinque Stelle. Sono loro che stanno implodendo, non noi. Sono loro che devono riflettere sul loro atteggiamento\u201d . Renzi \u00e8 un fiume in piena: \u201cNon \u00e8 in ballo \u2013 continua \u2013 solo la vicenda dell'ex sindaco di Lodi. In quel 2016, i 5 Stelle (con una parte dei media compiacenti) attaccarono ad alzo zero il nostro governo e la nostra esperienza politica per Lodi, per Tempa Rossa, per la Campania, per le banche\u201d .\n\nIl leader di Italia viva \u00e8 sicuro: \u201cFu il loro modo di creare il clima per vincere amministrative e referendum. Il sindaco Simone Uggetti, ma anche i ministri Federica Guidi, Maria Elena Boschi, Claudio De Vincenti, consiglieri regionali come Raffaella Paita e Stefano Graziano, accusato ingiustamente di connivenze camorristiche, furono massacrati dalla propaganda grillina\u201d . Lo scritto, poi, diventa ancora pi\u00f9 aggressivo. \u201cIl fatto che, dopo cinque anni, Di Maio chieda scusa \u2013 spiega Renzi \u2013 non ci restituir\u00e0 il governo e non ci risarcir\u00e0 dal dolore che hanno dovuto subire soprattutto le nostre famiglie. Ci hanno messo cinque anni per capire che non si fa politica con il giustizialismo. Spero che ci mettano meno per capire che aver aperto la crisi e sostituito Mario Draghi con Giuseppe Conte non era il gesto irresponsabile di folli ma un atto d'amore per l'Italia\u201d ."}