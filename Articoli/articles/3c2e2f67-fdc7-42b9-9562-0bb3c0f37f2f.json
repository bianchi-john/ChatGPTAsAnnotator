{"id": "3c2e2f67-fdc7-42b9-9562-0bb3c0f37f2f", "meta_dataset": "", "meta_language": "Italian", "meta_label": "Group 2", "meta_title": "Covid Italia 6 luglio: 907 nuovi casi e 24 morti", "url": "https://www.corriere.it/salute/21_luglio_06/coronavirus-italia-bollettino-oggi-6-luglio-907-nuovi-casi-24-morti-8a443706-de41-11eb-a77a-c19811af1134.shtml", "text": "Roma, 6 luglio 2021 - Sono 907 i positivi al test del coronavirus in Italia nelle ultime 24 ore, secondo i dati del ministero della Salute. Ieri erano stati 480. Sono invece 24 le vittime in un giorno, mentre ieri erano state 31.\n\nTamponi\nSono intanto 192.424 i tamponi molecolari e antigenici per il coronavirus effettuati nelle ultime 24 ore in Italia, secondo i dati del ministero della Salute. Ieri erano stati 74.649. Il tasso di positivit\u00e0 \u00e8 allo 0,47%, in leggero calo rispetto allo 0,6% di ieri.\n\nRicoveri e terapie intensive\nSono 187 i pazienti ricoverati per Covid in terapia intensiva in Italia, con un calo di 4 unit\u00e0 rispetto a ieri nel saldo quotidiano tra entrate e uscite. Gli ingressi giornalieri, secondo i dati del ministero della Salute, sono 11 , mentre ieri erano stati 2. I ricoverati con sintomi nei reparti ordinari sono 1.271, in calo di 66 unit\u00e0 rispetto a ieri\n\nUnione Europea il 45% degli adulti \u00e8 stato vaccinato integralmente\nNell'Unione europea - a fronte di 481,6 milioni di dosi consegnate - il 45% degli adulti \u00e8 stato vaccinato integralmente, ormai una necessit\u00e0 stringente di fronte alla variante Delta del coronavirus. I dati sono stati messi su Twitter dalla portavoce della Commissione Ue Dana Spinant. In Italia - dove gli over 12 vaccinati totalmente sono quasi il 39%, percentuale che aumenta con l'et\u00e0 - si continua intanto a discutere ormai da settimane di una presunta carenza di vaccini a luglio, addotta dalle Regioni per giustificare rinvii e riduzioni degli appuntamenti, e cos\u00ec Francesco Figliuolo, commissario straordinario per il piano vaccinale, dovrebbe incontrare alcuni presidenti domani, secondo quanto trapela. La mancanza di fiale \u00e8 stata sempre smentita con forza dal generale, che ha riconfermato gli obiettivi della campagna: immunit\u00e0 di gregge a settembre.\n\nLa campagna vaccinale in Italia\nRiguardo alla campagna vaccinale italiana, nella giornata di ieri, 5 luglio, sono stati superati i 54 milioni di somministrazioni. Il ministro della Salute, Roberto Speranza torna sull'obbligo di vaccinazione per i sanitari da far rispettare, ma il problema principale restano i 2,5 milioni circa di over 60 da raggiungere, non si sa quanti dei quali rifiutino tout court di essere immunizzati (tra i 60 e i 69 anni poco pi\u00f9 della met\u00e0 ). Al quale si aggiunge quello degli adolescenti tra i 12 e i 16 anni da immunizzare per una ripresa delle lezioni a settembre diversa da quella dell'anno scorso. I numeri ad oggi parlano di oltre 34,8 milioni vaccinati con almeno una dose in Italia, oltre il 54,8% della popolazione. Percentuale che sale fino all'88,8% tra gli ultrasettantenni. I vaccinati completi sono quasi 21 milioni, come detto quasi il 39% degli italiani sopra i 12 anni. In questo quadro, con Delta che morde in Gran Bretagna almeno per numero di contagi e conquista spazio anche in Italia, alcuni governatori tornano a parlare di carenza delle dosi.\n\nI dati del 5 luglio in Italia \nIntanto, i dati sulla pandemia continuano a essere incoraggianti. Ieri, 5 luglio, c'\u00e8 stato un deciso calo dei contagi Covid in Italia, come ogni luned\u00ec a causa del minore numero di tamponi (67mila meno rispetto a quelli processati domenica). L'indice di positivit\u00e0 \u00e8 salito allo 0,6% (+0,1%), anche se il trend sull'andamento dell'epidemia da Coronavirus appare costantemente in discesa, o quanto meno si sta stabilizzando ai minimi da diversi mesi a questa parte. Cos\u00ec come \u00e8 in continuo calo la pressione sul sistema ospedaliero. Il ministro Roberto Speranza per\u00f2 avverte che \"purtroppo la pandemia non \u00e8 finita, i numeri ci segnalano anche in altre parti del mondo che nonostante una vaccinazione significativa il contagio puo esserci a causa di queste varianti, soprattutto la Delta\". Per questo serve \"grande prudenza perch\u00e9 questa battaglia non \u00e8 ancora vinta, con l'insidia delle varianti dobbiamo fare i conti con la massima attenzione\". \n\nVerso l'uscita dal tunnel\nIntanto si va avanti verso l'uscita dal tunnel, ma con prudenza: la pandemia da Covid 19 rallenta, ma le varianti mettono una certa apprensione. Forse gi\u00e0 prima di settembre la variante Delta in Italia sar\u00e0 al 90% mentre serviranno, secondo gli esperti, ancora due settimane per capire un p\u00f2 di pi\u00f9 gli effetti sui contagi Covid-19. Al momento, l'Italia pu\u00f2 godere di dati stabili che segnano certamente una nuova fase dell'epidemia, come ha sottolineato il ministro della Salute, Roberto Speranza, anche se, dice, la \u00abguardia va tenuta alta\u00bb soprattutto riguardo alle varianti \u00abche rendono la sfida pi\u00f9 difficile\u00bb. \u00abI numeri con cui facciamo i conti ogni giorno sono significativi: avevamo quasi 30.000 persone nei nostri ospedali ora ne abbiamo meno di 1500 quindi meno 95%, avevamo 3800 persone in terapia intensiva ora ne abbiamo circa 220 quindi siamo anche in questo caso a meno 90% e anche il tasso del numero dei contagiati quotidiano \u00e8 molto molto sceso\u00bb, dice Speranza che \u00e8 intervenuto alla presentazione a Roma della 'Costituzione etic\u00e0 Federazione nazionale dei Tecnici sanitari di radiologia medica e delle professioni sanitarie tecniche, della riabilitazione e della prevenzione. \u00abMa \u00e8 chiaro - aggiunge - che non \u00e8 chiusa."}