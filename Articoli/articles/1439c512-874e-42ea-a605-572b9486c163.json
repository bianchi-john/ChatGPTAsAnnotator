{"id": "1439c512-874e-42ea-a605-572b9486c163", "meta_dataset": "", "meta_language": "Italian", "meta_label": "Group 1", "meta_title": "Scuola. \u00abIl decreto Sostegni bis del governo Draghi deve guardare anche alla paritarie\u00bb", "url": "https://www.avvenire.it/attualita/pagine/scuole-paritarie-e-decreto-sostegni-appello", "text": "Dopo un primo tempo chiuso in svantaggio, ora le scuole paritarie puntano tutto sulla ripresa perch\u00e9 la ripartenza, in sicurezza, a settembre \u00e8 un diritto di tutti gli studenti indipendentemente dall\u2019istituto frequentato. Dopo essere rimasta scottata dal decreto Sostegni, che ha destinato 300 milioni esclusivamente alla scuola statale, ora l\u2019Agor\u00e0 della parit\u00e0 chiede che nel decreto Sostegni bis, che sar\u00e0 varato la prossima settimana dal governo, \u00abnon ci siano discriminazioni\u00bb, si legge in una nota firmata dai rappresentanti di Agesc (Associazione genitori scuole cattoliche), Cdo Opere educative, Cnos Scuola (Centro nazionale opere salesiane), Ciofs Scuola (Centro italiano opere femminili salesiane), Faes (Famiglia e scuola), Fidae (Federazione istituti di attivit\u00e0 educative), Fism (Federazione italiana scuole materne), Fondazione Gesuiti educazione.\n\nSul tavolo ci sono i 500 milioni per l\u2019acquisto dei dispositivi di sicurezza anti-Covid che dovrebbero essere inseriti nel nuovo decreto e che, \u00e8 l\u2019auspicio dei rappresentanti delle paritarie, non dovranno, ancora una volta, essere riservati esclusivamente alla scuole statali.\n\n\u00abIl governo Draghi \u2013 si legge nella nota dell\u2019Agor\u00e0 \u2013 ha dimostrato pi\u00f9 volte di credere nella scuola e nell\u2019istruzione come pilastri per far ripartire il nostro Paese dopo la crisi economica e sociale dovuta al Covid: chiediamo perci\u00f2 che il sistema scolastico venga preso in considerazione nella sua interezza e nella sua ricchezza. Non esistono alunni-studenti di serie A e alunni-studenti di serie B \u2013 ricordano i rappresentanti delle scuole paritarie \u2013 ma solo cittadini italiani che hanno diritto alla libert\u00e0 di scelta educativa, cos\u00ec come sancito dalla nostra Costituzione e confermato dalla legge 62 del 2000. Il decreto Sostegni bis \u2013 conclude la nota \u2013 \u00e8 anche l\u2019occasione per recuperare l\u2019emendamento che era stato proposto per il primo decreto Sostegni e che la Commissione aveva bocciato: oggi si pu\u00f2 sanare quell\u2019ingiustizia e ristabilire un equilibrio per tutto il sistema scolastico nazionale\u00bb.\n\n\u00abFavorevole\u00bb a riservare una quota parte delle risorse del Sostegni bis alle paritarie \u00e8 il ministro dell'Istruzione, Patrizio Bianchi, mentre di obiettivo \u00abcondivisibile\u00bb parla il sottosegretario Rossano Sasso. La vicepresidente dei senatori di Forza Italia, Alessandra Gallone, ricorda che \u00abassicurare risorse adeguate a tutti gli istituti indistintamente \u00e8 sempre stata una nostra battaglia il cui obiettivo principale \u00e8 quello di tutelare la libert\u00e0 di scelta educativa delle famiglie\u00bb.\n\nCon l\u2019obiettivo di \u00abassicurare, potenziare e garantire la continuit\u00e0 dei servizi educativi e scolastici\u00bb, la capogruppo Pd in Commissione Cultura alla Camera, Rosa Maria Di Giorgi e Flavia Piccoli Nardelli dell\u2019Ufficio di presidenza del gruppo dem a Montecitorio, propongono di \u00abrecuperare l\u2019emendamento presentato al Senato\u00bb, per destinare 40 milioni alle paritarie e \u00abristabilire un equilibrio a favore di tutto il sistema scolastico nazionale\u00bb.\n\nUna misura che cos\u00ec sanerebbe una \u00abgrave mancanza\u00bb, secondo il capogruppo di Italia Viva in commissione Cultura alla Camera, Gabriele Toccafondi. Che, per\u00f2, rilancia: \u00abVisto che alle paritarie \u00e8 iscritto il 10% della popolazione scolastica, allora la cifra da destinare \u00e8 50 milioni, ovvero il 10% del mezzo miliardo che si pensa di inserire nel Sostegni bis\u00bb. Che sia la volta buona?"}