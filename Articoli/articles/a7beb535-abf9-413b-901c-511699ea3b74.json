{"id": "a7beb535-abf9-413b-901c-511699ea3b74", "meta_dataset": "", "meta_language": "Italian", "meta_label": "Group 1", "meta_title": "Malika e la raccolta fondi, GoFundMe: \"Controlli rigorosi. La finalit\u00e0 era chiara\"", "url": "https://www.ilgiorno.it/cronaca/malika-raccolta-fondi-gofundme-1.6548237", "text": "La piattaforma: \"I soldi dovevano servirle a rifarsi una vita\". Ma nei casi di obiettivi che non onorano le finalit\u00e0 \"verifichiamo le segnalazioni e rimborsiamo\"\n\nFa ancora discutere il caso di Malika Chalhy, la ragazza che aveva denunciato di essere stata cacciata di casa dalla famiglia perch\u00e9 lesbica e a favore della quale erano state lanciate due campagne di solidariet\u00e0 e sostegno, che hanno abbondantemente superato quota 100mila euro. Con una parte di quei soldi la ragazza ha iniziato a rifarsi una vita, come si suol dire. E si \u00e8 comprata una Mercedes e un cane di lusso. Inevitabilmente, \u00e8 scoppiata una rivolta social, per l'uso \"disinvolto\" del denaro. Ma in realt\u00e0 la campagna era a suo favore senza che venisse dichiarato un obiettivo specifico della raccolta, come una beneficenza o un utilizzo pi\u00f9 \"alto\" del denaro. Pensare a un rimborso per i \"donanti\" appare improbabile.\n\nLo chiarisce anche Elisa Liberatori Finocchiaro, direttrice di GoFundMe (la piattaforma su cui sono state lanciate le campagne) in Europa: \"I due organizzatori delle raccolte a beneficio di Malika hanno chiarito che i fondi sarebbero serviti per permettere alla 22enne di rifarsi una vita dopo essere stata cacciata di casa. Questo scopo \u00e8 legittimo e rispetta i termini di servizio di GoFundMe. L\u2019obiettivo, della campagna poi diventata pi\u00f9 grande, era impostato su 10mila euro ma nonostante questo migliaia di persone hanno deciso di donare ben oltre il traguardo previsto, consapevoli del fatto che quei fondi sarebbero serviti a Malika per comprare quello di cui ritenesse avere bisogno. Insomma le finalit\u00e0 della campagna erano esplicite e chiediamo agli organizzatori che sia sempre cos\u00ec per tutte le campagne\". \n\nQuesto, per\u00f2, ricorda Liberatori Finocchiaro, non impedisce al pubblico di usare la necessaria cautela nell'aderire a campagne di crowdfunding: \"Ci teniamo a ribadire che prima di donare bisogna sempre leggere per intero il testo delle campagne, controllare la quota di obiettivo raggiunta e leggere gli aggiornamenti alla stessa - sottolinea la direttrice di GoFundMe Europa - . Se qualcosa non vi convince, contattate GoFundMe e segnalateci la campagna. Gli organizzatori, i donatori, le communities che usano la piattaforma svolgono un ruolo di grande aiuto per noi. Quindi precisiamo che se il motivo per il quale l\u2019utente ha donato, non \u00e8 stato onorato, otterr\u00e0 il rimborso secondo la nostra garanzia\". \n\nLa piattaforma peraltro ribadisce di mettere in campo tutti gli strumenti possibili a garanzia dei donatori, rimborsi inclusi: \"Incoraggiamo tutti gli utenti di GoFundMe a segnalare l\u2019uso improprio (diverso da quello dichiarato pubblicamente) dei fondi raccolti sul nostro sito. Verifichiamo tutte le segnalazioni perch\u00e9 le segnalazioni degli utenti ci aiutano nel nostro impegnativo lavoro di verifica che facciamo sempre prima di sbloccare i fondi. E anche una volta che i fondi sono stati sbloccati, il beneficiario - spiegano - deve rispettare i termini per i quali ha ricevuto il denaro. Infatti, i donatori su GoFundMe sono protetti dalla garanzia GoFundMe: se le finalit\u00e0 della campagna non saranno rispettate tutti i donatori avranno la possibilit\u00e0 di chiedere e ottenere il rimborso da GoFundMe\". \n\nLa possibilit\u00e0 che si possano celare delle truffe dietro a raccolte fondi \"spontanee\" \u00e8 una possibilit\u00e0 che GoFundMe non ignora e, ribadiscono dalla piattaforma, \"noi dedichiamo gran parte del nostro lavoro proprio alla prevenzione di truffe e frodi (riciclaggio di denaro, phishing, card testing e plagi) e garantiamo trasparenza, sicurezza e il coerente utilizzo dei fondi di ogni campagna, mettendo in diretta comunicazione donatori e beneficiari\". Una possibilit\u00e0 quest'ultima rilevata come punto di partenza necessario anche dal Codacons, nei suoi consigli per evitare brutte sorprese a chi dona. \"Da leader del settore, sappiamo che esistono dei rischi - ricordano dalla piattaforma -. A questo scopo usiamo software machine learning che rilevano comportamenti rischiosi sulla piattaforma\", oltre agli accertamenti sulla base delle segnalazioni ad esempio \"verificando l'identit\u00e0 dell'organizzatore o beneficiario della campagna, le violazioni dei termini di servizio\".\n\nIl denaro, assicurano, \u00e8 monitorato. \"Ne manteniamo il pieno controllo finch\u00e9 non viene stabilita una chiara connessione con il beneficiario dichiarato. Solo allora vengono rilasciati i fondi, dopo un ulteriore controllo incrociato tra identit\u00e0 e informazioni bancarie criptate. I rigorosi processi antifrode ci permettono di bloccare sul nascere le eventuali idee di persone senza scrupoli che si avvicinano al sito con intenzioni non altruistiche. Se questo non dovesse bastare, e statisticamente possiamo affermare che funziona nel 99,9% dei casi, interviene la Garanzia GoFundMe, prima garanzia al mondo sul crowdfunding che prevede che le donazioni vadano sempre ai beneficiari designati e per le ragioni e gli scopi dichiarati nella campagna, altrimenti i donatori verranno rimborsati\". In quel caso di passa \"ad esaminare e garantire le richieste di rimborso\". \n\nC'\u00e8 infine un aspetto etico da tenere in considerazione, che \u00e8 poi quello di evitare che, come molto di ci\u00f2 che \"viaggia\" online, possano essere veicolati messaggi controversi. \"Il nostro team di specialisti garantisce anche che tutti i contenuti siano conformi ai nostri standard che prevedono un ambiente sicuro, dove non trovano posto odio, esclusione, discriminazione\", conclude GoFundMe.\n\nInsomma, gli strumenti per evitare di venire beffati nel proprio slancio di generosit\u00e0 esistono. Poi, tutto passa attraverso il filtro della prudenza. Donatore avvisato..."}