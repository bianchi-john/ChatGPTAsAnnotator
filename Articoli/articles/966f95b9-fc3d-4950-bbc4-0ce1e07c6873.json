{"id": "966f95b9-fc3d-4950-bbc4-0ce1e07c6873", "meta_dataset": "", "meta_language": "Italian", "meta_label": "Group 1", "meta_title": "Pestaggi in carcere, ex detenuto sulla sedia a rotelle: \u00abAnche la direttrice con il manganello\u00bb", "url": "https://www.rainews.it/dl/rainews/articoli/pestaggio-carcere-capua-vetere-detenuto-disabile-picchiato-tutti-con-manganello-d1b1e3f2-64ca-4144-b891-2ba5b38cae0d.html", "text": "\u00abNon posso ripensarci, vado al manicomio. Secondo me erano drogati, erano tutti con i manganelli, anche la direttrice\u00bb. Sono le parole con cui Vincenzo Cacace, ex detenuto sulla sedia a rotelle nel carcere di Santa Maria Capua Vetere, ricorda il pestaggio da parte della polizia penitenziaria avvenuto lo scorso aprile.\n\n\u00abSono stato il primo ad essere tirato fuori dalla cella insieme con il mio piantone perch\u00e9 sono sulla sedia a rotelle - racconta -. Ci hanno massacrato, hanno ammazzato un ragazzo. Hanno abusato di un detenuto con un manganello. Mi hanno distrutto, mentalmente mi hanno ucciso. Volevano farci perdere la dignit\u00e0 ma l'abbiamo mantenuta. Sono loro i malavitosi perch\u00e9 vogliono comandare in carcere. Noi dobbiamo pagare, \u00e8 giusto ma non dobbiamo pagare con la nostra vita. Voglio denunciarli perch\u00e9 voglio i danni morali\u00bb.\n\nSisto: al via ispezione del ministero\n\n\u00abLa Procura di Santa Maria Capua Vetere ha dato disponibilit\u00e0 al via libera all'indagine ispettiva disposta dalla Ministra Cartabia, in accordo con il capo del Dap Petralia - ha detto il sottosegretario alla Giustizia Francesco Paolo Sisto a Radio24 -: un accertamento che si affiancher\u00e0 all'indagine penale della magistratura. Il punto di partenza \u00e8 chiaro: nessuno sconto a chi ha sbagliato, a tutela anche della stragrande maggioranza di agenti che svolge il proprio lavoro in modo impeccabile. Per questo l'analisi del Ministero sar\u00e0 estesa a tutti gli eventuali episodi analoghi che possano essersi verificati all'interno degli istituti\u00bb.\n\nIra Cartabia: tradita la Costituzione\n\nSaranno tutti sospesi i 52 agenti della Polizia Penitenziaria coinvolti nell' \u00aborribile mattanza\u00bb, come l'ha definita il gip, avvenuta la sera del 6 aprile 2020 nel carcere di Santa Maria Capua Vetere. Non solo. Il Dap sta valutando ulteriori provvedimenti per gli altri poliziotti non destinatari delle misure cautelari. Il ministro della Giustizia Marta Cartabia ha definito \u00abun tradimento della Costituzione\u00bb quanto accaduto e chiesto approfondimenti sull'intera catena di responsabilit\u00e0, esprimendo ferma condanna insieme con il capo del Dap, Bernardo Petralia. Il tutto mentre dagli atti - oltre al video con le botte e le umiliazioni che ha scioccato molti italiani - spunta anche un altro filmato che documenta le percosse inflitte a un giovane detenuto straniero, malato, morto 28 giorni dopo le violenze.\n\nPer Cartabia \u00abdi fronte a fatti di una tale gravit\u00e0 non basta una condanna a parole. Occorre attivarsi per comprenderne e rimuoverne le cause, perch\u00e9 fatti cos\u00ec non si ripetano\u00bb.\n\nOggi pomeriggio, intanto, a Santa Maria Capua Vetere, \u00e8 atteso il leader della Lega Matteo Salvini per un incontro con la Penitenziaria: \u00abChi sbaglia paga - ha detto in una intervista - soprattutto se indossa una divisa, per\u00f2 non si possono coinvolgere tutti i 40mila donne e uomini di polizia penitenziaria e non si possono sbattere in prima pagina con nomi e cognomi. Serve rispetto\u00bb.\n\nIl senatore dem Cesare Mirabelli lo taccia di \u00abambiguit\u00e0\u00bb, mentre per il segretario del Pd Enrico Letta le immagini dei pestaggi sono \u00abintollerabili\u00bb e, soprattutto, \u00abgravissime\u00bb in quanto \u00abascrivibili a chi deve servire lo Stato con lealt\u00e0 e onore\u00bb.\n\nTra i video agli atti dell'inchiesta figura anche quello che ha documentato le violenze inflitte ad un 27enne detenuto algerino affetto da schizofrenia trovato morto in cella il 4 maggio 2020. L\u00ec c'era finito a colpi di manganello trascinato per la maglia, la sera della \u00abperquisizione straordinaria\u00bb disposta dopo le proteste del giorno precedente. L'uomo figurava tra i 15 carcerati del reparto Nilo classificati come pericolosi. La sua morte fu, per l'ufficio inquirente guidato dal procuratore Maria Antonietta Troncone, frutto delle violenze sub\u00ecte quasi un mese prima. Un'ipotesi non sposata per\u00f2 dal gip Sergio Enea che invece ha classificato quel decesso come un suicidio. Il giovane, a detta di molti altri detenuti, assumeva oppiacei, neurolettici e benzodiazepine che gli infermieri gli somministravano affidandosi \u00aba un' inopportuna autogestione terapeutica\u00bb.\n\nSecondo i carcerati una prassi. E pi\u00f9 ne chiedeva, pi\u00f9 gliene davano, quando era nel reparto Nilo. Ma in isolamento la somministrazione dei farmaci sub\u00ec un arresto e lui non faceva altro che lamentarsi, gridare e chiedere aiuto. Era dolorante, alle costole, alle gambe ma soprattutto al capo. Durante il trasferimento sferr\u00f2 un pugno a uno degli agenti scatenandone la reazione: gli schiacciarono la testa contro il pavimento e, a colpi di bastone venne trascinato in reparto. In cella, per 3-4 giorni, \u00e8 rimasto su un letto spoglio senza parlare, lo stesso sul quale la mattina del 4 maggio \u00e8 stato trovato senza vita. \u00abAveva sempre dolore alla testa e vomitava sangue\u00bb, hanno riferito alcuni detenuti ascoltati dai pm. La sera prima chiese a un altro carcerato che gli dava un p\u00f2 di assistenza di salutargli la mamma. Ad ammazzarlo sarebbe stata una quantit\u00e0 tossica di farmaci assunti in rapida successione che avrebbe causato un edema polmonare acuto e poi un infarto. Oggi, intanto, si sono tenuti 9 dei 52 interrogatori di garanzia programmati dal gip Sergio Enea (l'ultimo il 7 luglio). Tre erano in videoconferenza dal carcere: Salvatore Mezzarano, Oreste Salerno e Pasquale De Filippo. Quest'ultimo ha risposto al gip e in un'ora e mezza contestato le accuse che gli sono state mosse. L'ispettore Mezzarano, invece, ritenuto il \u00abco-organizzatore ed esecutore\u00bb, ha voluto rilasciare una dichiarazione spontanea solo per dire di avere eseguito gli ordini dei superiori. Gli altri si sono tutti avvalsi della facolt\u00e0 di non rispondere.\n\nIl garante dei detenuti di Napoli: anch'io ho subito quelle cose\n \n\u00abVedere le immagini delle violenze a Santa Maria Capua Vetere mi ha fatto risvegliare vecchi ricordi perch\u00e9 anch'io ho subito quelle cose - ha detto Pietro Ioia, garante dei detenuti di Napoli -. Sono immagini che fanno male, so cosa hanno provato quei ragazzi. Nel 2014 denunciai la cosiddetta 'cella 0'. Abbiamo passato con i familiari dei giorni terribili, di ansia e di angoscia. Ci sono agenti penitenziari che svolgono il loro lavoro in condizioni disumane come i detenuti e quelli che abbiamo visto nei video sono delle mele marce. Spero che la giustizia faccia il suo corso. Anche con i fatti della Diaz c'\u00e8 stata una sospensione della democrazia e questo avverr\u00e0 sempre quando ci saranno brutali aggressioni ai danni di persone inermi. Necessaria una riforma della giustizia e delle carceri perch\u00e9 sono luoghi invivibili. Bisogna denunciare sempre le violenze. La politica ha abbandonato questo tema ma il carcere riguarda tutti, nessuno pu\u00f2 voltarsi dall'altra parte\u00bb."}