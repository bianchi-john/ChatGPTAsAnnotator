{"id": "159be2e0-51ad-4cc7-a80c-39c6dac7de9f", "meta_dataset": "", "meta_language": "Italian", "meta_label": "Group 2", "meta_title": "Il centrodestra ha fatto un nuovo tentativo di ostruzionismo sul ddl Zan", "url": "https://www.ilpost.it/2021/05/19/il-centrodestra-ha-fatto-un-nuovo-tentativo-di-ostruzionismo-sul-ddl-zan/", "text": "Alla Commissione Giustizia del Senato Forza Italia, Lega e Fratelli d\u2019Italia hanno fatto un nuovo tentativo di ostruzionismo al disegno di legge Zan contro discriminazioni e violenze per orientamento sessuale, identit\u00e0 di genere e contro le persone con disabilit\u00e0. Hanno presentato un ddl parallelo, il Ronzulli-Salvini, che interviene dichiaratamente sullo stesso tema, pur con modalit\u00e0 diverse e che \u00e8 di fatto contrario allo spirito e ai contenuti del ddl Zan. Il presidente della Commissione Giustizia del Senato Andrea Ostellari (Lega) ha deciso, senza passare da una votazione (che avrebbe probabilmente dato esito contrario), di abbinare il ddl Ronzulli-Salvini al ddl Zan. Significa che ora su entrambi ci saranno discussioni e audizioni, con il risultato di prolungare i tempi.\n\nDopo l\u2019approvazione alla Camera, il ddl Zan si trova in Commissione Giustizia del Senato, passaggio fondamentale per arrivare poi alla sua discussione in aula e, in teoria, alla sua approvazione definitiva. Marted\u00ec Ostellari, che si era autonominato relatore della legge ritenendo di garantirne cos\u00ec un percorso imparziale, ha respinto la richiesta di Partito Democratico e Movimento 5 Stelle di votare per l\u2019abbinamento dei due ddl, il ddl Zan e quello proposto dalla destra. Applicando l\u2019articolo 51 del regolamento del Senato che prevede l\u2019abbinamento di due testi quando c\u2019\u00e8 analogia di contenuto, Ostellari ha poi deciso autonomamente e senza passare per un voto di congiungere il ddl Zan e il ddl Ronzulli-Salvini, che saranno dunque esaminati insieme.\n\nPD e M5S hanno criticato molto la decisione di Ostellari, non solo perch\u00e9 il presidente della Commissione non ha ammesso la votazione, ma anche perch\u00e9 i due testi non sono simili, anzi. Per Anna Rossomando, vice presidente del PD del Senato, il testo Ronzulli-Salvini \u00e8, di fatto, in antitesi e abrogativo del ddl Zan.\n\nIl ddl Ronzulli-Salvini modifica infatti l\u2019articolo 61 del codice penale che si occupa delle circostanze aggravanti comuni di un reato. Tra queste, \u00e8 previsto, ad esempio, l\u2019avere agito per motivi abietti o futili, l\u2019avere commesso il fatto contro un pubblico ufficiale o in occasione di manifestazioni sportive. Le aggravanti comuni attualmente elencate nel codice penale sono diciotto. Il disegno di legge Ronzulli-Salvini si intitola \u201cModifiche al codice penale in materia di circostanze aggravanti nei casi di violenza commessa in ragione dell\u2019origine etnica, credo religioso, nazionalit\u00e0, sesso, orientamento sessuale, et\u00e0 e disabilit\u00e0 della persona offesa\u201d: vorrebbe dunque introdurre tra le aggravanti comuni una serie di atti discriminatori e violenti, intervenendo sulla questione da un punto di vista punitivo generico ed eliminando dalla discussione la parola \u201cgenere\u201d.\n\nLa senatrice del PD Monica Cirinn\u00e0 ha commentato la decisione di Ostellari di non far votare la commissione sull\u2019abbinamento delle due proposte dicendo che \u00e8 \u00abstata una forzatura e uno strappo al regolamento\u00bb, e ha assicurato che se proseguir\u00e0 l\u2019ostruzionismo in commissione il ddl Zan potrebbe essere portato direttamente all\u2019esame del Senato senza relatore. A sua volta, Franco Mirabelli, senatore del PD, ha assicurato che \u00abil cammino parallelo dei ddl Zan e Ronzulli in commissione Giustizia al Senato, non rallenter\u00e0 l\u2019iter della legge che contrasta l\u2019omotransfobia, gi\u00e0 approvata dalla Camera\u00bb.\n\nNel frattempo, sempre con l\u2019obiettivo di rallentare i lavori, le richieste depositate in Commissione per le audizioni al ddl Zan, sono 225: un centinaio di queste sono state presentate dalla Lega e, tra queste, ci sono quella di Mauro Coruzzi, in arte Platinette, e quella del presidente della CEI, il cardinale Gualtiero Bassetti."}