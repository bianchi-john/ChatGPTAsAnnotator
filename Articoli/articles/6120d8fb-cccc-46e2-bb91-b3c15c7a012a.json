{"id": "6120d8fb-cccc-46e2-bb91-b3c15c7a012a", "meta_dataset": "", "meta_language": "Italian", "meta_label": "Group 2", "meta_title": "Ddl Zan, Fedez attacca la Lega al concerto del Primo maggio: l'elenco delle frasi contro gli omosessuali", "url": "https://video.repubblica.it/spettacoli-e-cultura/ddl-zan-fedez-attacca-la-lega-al-concerto-del-primo-maggio-l-elenco-delle-frasi-contro-gli-omosessuali/386384/387110", "text": "Ddl Zan, Fedez attacca la Lega al concerto del Primo maggio: l'elenco delle frasi contro gli omosessuali\n\n\"Due parole per l'uomo del momento, il 'sonnecchiante' Ostellari. Ha deciso che un disegno di legge di iniziativa parlamentare, quindi massima espressione del popolo, che \u00e8 stato gi\u00e0 approvato alla Camera come il ddl Zan, pu\u00f2 essere tranquillamente bloccato dalla voglia di protagonismo di un singolo, cio\u00e8 se stesso\". Lo dice il cantautore Fedez, dal palco del Concertone del primo maggio, nel suo intervento che gi\u00e0 si preannunciava diretto alla Lega e al presidente della commissione Giustizia del Senato, Andrea Ostellari. \"D'altronde, Ostellari fa parte di uno schieramento politico che negli anni si \u00e8 distinto per la sua grande lotta alle diseguaglianze\", aggiunge ironicamente Fedez, elencando alcune delle frasi che esponenti del Carroccio hanno pubblicamente espresso in questi anni sul tema dell'omotransfobia, in alcuni casi anche chiedendo scusa. L'artista ricorda frasi come \"se avessi un figlio gay lo brucerei nel forno\", \"gay vittime di aberrazioni della natura\", \"i gay sono una sciagura per la riproduzione\" o \"il matrimonio gay porta l'estinzione della razza\"."}