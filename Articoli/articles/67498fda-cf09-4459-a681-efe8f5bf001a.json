{"id": "67498fda-cf09-4459-a681-efe8f5bf001a", "meta_dataset": "", "meta_language": "Italian", "meta_label": "Group 1", "meta_title": "Salva il pap\u00e0 colpito da infarto: cos\u00ec Gabriele diventa \"sul campo\" volontario della Croce Rossa", "url": "https://torino.repubblica.it/cronaca/2021/05/13/news/salva_il_papa_colpito_da_infarto_cosi_gabriele_diventa_sul_campo_volontario_della_croce_rossa-300827220/", "text": "Praticamente l\u2019esame per operatore sanitario della Croce Rossa lo ha passato sul \u201ccampo\u201d, rianimando un paio di settimane fa una persona colpita da infarto e salvandole la vita. Il fatto che quella persona, letteralmente strappata alla morte, fosse anche il suo pap\u00e0 ha contribuito a rendere ancora pi\u00f9 straordinaria questa storia.\n\n\nChe \u00e8 quella di Gabriele Grieco, di suo padre Michele (che per fortuna si sta riprendendo) e naturalmente anche quella di tutti i volontari come lui che si prestano ad imparare manovre e procedure, insieme con altre importantissime nozioni sanitarie, che spesso si riveleranno fondamentali e decisive per la sopravvivenza di tante persone che sfortunatamente devono ricorrere al loro tempestivo intervento.\n \n\nIn quello di Gabriele, condotto con l\u2019utilizzo appropriato di un defibrillatore, grande importanza ha avuto anche la sua capacit\u00e0 di mantenere il sangue freddo vista l\u2019estrema \u201cvicinanza\u201d col paziente. Ora, a due settimane da quei drammatici momenti, \u00e8 per\u00f2 tempo di festeggiare per Gabriele: e non solo perch\u00e9 pap\u00e0 ora sta meglio ma anche perch\u00e9 in questi giorni ha passato anche l\u2019esame, quello \u201cufficiale\u201d, per operatore sanitario volontario per la Croce Rossa Italiana, proprio per la sede di Fiano."}