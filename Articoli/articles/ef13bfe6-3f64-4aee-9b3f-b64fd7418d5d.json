{"id": "ef13bfe6-3f64-4aee-9b3f-b64fd7418d5d", "meta_dataset": "", "meta_language": "Italian", "meta_label": "Group 1", "meta_title": "Vaccinazioni, le nuove prenotazioni slittano a dopo met\u00e0 agosto", "url": "https://www.corriereromagna.it/vaccino-emilia-romagna-le-nuove-prenotazioni-slittano-dopo-meta-agosto/", "text": "A causa del taglio delle forniture. Ci sono comunque alcune eccezioni. Il timore di non riuscire a soddisfare anche chi ha gi\u00e0 prenotato la prima dose. L'assessore regionale Donini: dovessero arrivare nuove dosi \n01 Luglio 2021\n\nBOLOGNA. Vista l'incertezza sulla fornitura estiva dei vaccini \"in via cautelativa\" le nuove prenotazioni slitteranno alla seconda met\u00e0 di agosto. E' la decisione assunta dalla Regione Emilia-Romagna e comunicata alle Aziende sanitarie del territorio.\n\n\u00abIn ragione delle forniture che avremo- spiega l'assessore regionale alla Sanit\u00e0, Raffaele Donini a margine di una conferenza stampa al Policlinico Sant'Orsola di Bologna- potremo garantire tutte le seconde dosi e le prime dosi gi\u00e0 prenotate, oppure potremmo avere dei problemi anche sulle prime dosi gi\u00e0 prenotate\u00bb.\n\nPer questo, afferma l'assessore, \"in via cautelativa\" l'indicazione \u00e8 di \u00abnon prenotare nuove vaccinazioni nel periodo dall'1 luglio alla seconda met\u00e0 di agosto\u00bb. In altre parole, le nuove prenotazioni delle prime dosi \u00abandranno nella seconda met\u00e0 di agosto. E questo lo faremo per tutte le aziende\u00bb, afferma Donini.\n\nQuesto discorso, precisa l'assessore, \u00abnon vale per gli over 60, perch\u00e8 hanno AstraZeneca e J&J come vaccini, di cui disponiamo. E non vale per gli studenti tra i 12 e i 19 anni, che sono la nostra priorit\u00e0\u00bb.\n\nIn ogni caso, aggiunge Donini, \u00abper le prime due settimane di luglio andremo avanti con la programmazione del mese, sia con le seconde dosi, che non sono in discussione, sia con le prenotazioni delle prime. Speriamo nel frattempo di avere notizie per consentire di potersi vaccinare a tutti quelli che si sono prenotati per la prima dose anche nell'ultima parte di luglio\u00bb.\n\nIn altri termini, precisa Donini, \u00abpi\u00f9 che uno stop c'\u00e8 una dilazione delle prenotazioni delle prime dosi. Chi si prenota adesso, con questa situazione ancora non chiara sulla fornitura dei vaccini, avr\u00e0 l'appuntamento a fine agosto. Noi comunque siamo abituati a lavorare con la massima flessibilit\u00e0, quindi se arrivano le dosi non sarebbe la prima volta che anticipiamo le prenotazioni. Confido molto nella capacit\u00e0 anche della struttura commissariale di farsi carico della situazione e dei problemi che le Regioni rappresenteranno, e poi darci delle risposte\u00bb.\n\nIn sede di Conferenza nazionale, infatti, ogni Regione rappresenter\u00e0 al Governo e al commissario Figliuolo la propria previsione di tagli alle forniture e le conseguenze che questo provocher\u00e0 sull'avanzamento della campagna vaccinale. \u00abLa struttura commissariale cercher\u00e0 di comporre un quadro che possa risolvere pi\u00f9 problemi possibili- spiega Donini- vorremmo non rallentare una campagna vaccinale che sta andando avanti con celerit\u00e0\u00bb."}