{"id": "a1d6793c-b05e-4c0b-815a-6c4de3cb37d5", "meta_dataset": "", "meta_language": "Italian", "meta_label": "Group 1", "meta_title": "Fino al 12 agosto il certificato vaccinale pu\u00f2 sostituire il Green pass", "url": "https://www.ilrestodelcarlino.it/cronaca/green-pass-non-arriva-1.6572250", "text": "ROMA. Fra gli emendamenti approvati al Sostegni bis, uno stabilisce che i bambini sotto i 6 anni non abbiano l'obbligo di sottoporsi al tampone sul Covid per motivi di viaggio e che non abbiano bisogno del green pass per partecipare a banchetti e feste. Mentre i minori non devono essere sottoposti a quarantena o autoisolamento per motivi di viaggio in Unione Europea se tali restrizioni non sono state imposte ai genitori, perch\u00e9 vaccinati o guariti.\n\nIn questi giorni i cittadini stanno ricevendo direttamente sms e mail del ministero della Salute per scaricare il \"green pass\", ossia il certificato verde che dimostra di essere stati vaccinati o di essere guariti dal Covid-19 o di essersi sottoposti a tampone con esito negativo nelle 48 ore precedenti. In caso di ritardo si attivano le Regioni. \u00abChi non ha ricevuto sms o email con il codice (authcode) per scaricare il certificato verde pu\u00f2 chiamare il 1500 per richiederlo o scrivere a codice.dgc@sanita.it - comunica la Regione Marche - indicando il codice fiscale, la data dell'evento (es vaccinazione, tampone negativo, data primo tampone positivo per i guariti) e l'email a cui vogliono ricevere l'authcode\u00bb. La certificazione \u00e8 emessa dalla piattaforma nazionale del ministero della Salute, in formato digitale e stampabile, e contiene un QR Code per verificarne autenticit\u00e0 e validit\u00e0. Potr\u00e0 essere richiesta, a seconda dei casi, per partecipare a eventi pubblici, per accedere a residenze sanitarie assistenziali o altre strutture, spostarsi in entrata e in uscita da territori classificati in \u201czona rossa\u201d o \u201czona arancione\u201d. Dal 1 luglio \u00e8 valida come EU digital Covid certificate e rende pi\u00f9 semplice viaggiare da e per tutti i Paesi dell'Unione europea e dell'area Schengen. Le strutture del servizio sanitario regionale si stanno attrezzando per per eventuali difficolt\u00e0 nell'acquisizione del documento. Fino al 12 agosto il certificato vaccinale pu\u00f2 sostituire il Green pass, ovviando cos\u00ec ai ritardi nell\u2019invio.\n\nSituazione Ue\n\u00abRiguardo allo stato di avanzamento dell'attuazione del Certificato Digitale Covid Ue, tutti gli Stati membri sono collegati al sistema e sono stati emessi pi\u00f9 di 200 milioni di Green pass\u00bb spiega il commissario Ue alla giustizia, Didier Reynders. Ma, nonostante gli Stati membri sono tutti connessi alla piattaforma informatica che permette di emettere il Green Pass europeo, sette paesi hanno informato la Commissione Europea di non essere ancora \u00abpienamente pronti per emettere il pass\u00bb, mentre due\" paesi Ue hanno notificato ritardi. La Slovacchia inizier\u00e0 ad emettere i certificati per i test rapidi antigenici dal 9 luglio. La Finlandia emetter\u00e0 dal 14 luglio i certificati per i test e per i guariti, come pure Malta, anch'essa dal 14 luglio. La Danimarca comincer\u00e0 ad emettere i Pass anche per chi non \u00e8 in possesso di un numero nazionale del registro danese e in formato non digitale dal 12 agosto. La Spagna far\u00e0 uso del periodo di phasing-in, che \u00e8 di sei settimane, prima di emettere i certificati su tutto il territorio, mentre la Svezia non emette certificati per test e guarigioni dal primo luglio e informer\u00e0 la commissione Ue quando sar\u00e0 pronta. L'Irlanda, il cui sistema sanitario ha subito un attacco informatico su larga scala in maggio, non emette il certificato Ue dal primo lugli, ma le autorit\u00e0 stanno lavorando per il 19 luglio come data di inizio.\n\nSos falsificazioni\nLa Commissione Europea \u00ab\u00e8 al corrente\u00bb delle possibili \"frodi\" connesse al Green Pass. E prende le segnalazioni \"molto seriamente\u201d: l'Europol monitora attentamente gli sviluppi\"della situazione. In ogni caso, \u00ab\u00e8 importante distinguere tra il certificato Ue digitale, che \u00e8 sicuro, e la prova di vaccinazione, sulla base della quale viene emesso il Green pass. Infatti \u00abla prova di vaccinazione deve essere esaminata attentamente prima di emettere il certificato\u00bb, puntualizza il commissario europeo alla Giustizia, Didier Reynders."}