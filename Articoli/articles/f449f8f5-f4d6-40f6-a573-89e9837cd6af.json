{"id": "f449f8f5-f4d6-40f6-a573-89e9837cd6af", "meta_dataset": "", "meta_language": "Italian", "meta_label": "Group 2", "meta_title": "Il virus rallenta ancora. Tre regioni in zona bianca", "url": "https://ilmanifesto.it/il-virus-rallenta-ancora-tre-regioni-in-zona-bianca/", "text": "Continua la frenata del virus. Ieri si sono registrati 126 decessi per Covid-19 e 3.738 nuovi casi positivi al coronavirus. Circa un sesto, 661, sono localizzati in Lombardia, la regione attualmente pi\u00f9 colpita. Calano ancora i pazienti in terapia intensiva (1.142) e quelli ricoverati in area medica (7.152). Con questi numeri, non si pu\u00f2 pi\u00f9 parlare di reparti sotto pressione: i pazienti Covid-19 occupano il 15% dei posti letto in rianimazione e il 14% nei reparti ordinari, ben al di sotto delle soglie critiche fissate dagli esperti.\n\nL\u2019incidenza del virus, secondo il monitoraggio settimanale, \u00e8 scesa a 51 nuovi casi positivi per centomila abitanti in sette giorni, un livello in cui \u00abil sistema di contact tracing \u00e8 in grado di interrompere le catene di trasmissione\u00bb, dice Gianni Rezza, direttore della prevenzione al ministero della Salute. Una settimana fa era a 73 casi per centomila abitanti in sette giorni.\n\nLa frenata del virus \u00e8 testimoniata anche dall\u2019indice Rt, che a livello nazionale vale 0,72. Nessuna regione si avvicina al valore-soglia 1 tranne il Molise, che per\u00f2 ha un numero di casi cos\u00ec limitato da rendere poco significativa la stima. La regione, insieme a Friuli-Venezia Giulia e Sardegna \u00e8 nel primo gruppo che da luned\u00ec inaugurer\u00e0 la zona \u201cbianca\u201d, in cui sono rimosse praticamente tutte le restrizioni alle attivit\u00e0. Le altre regioni permangono in zona gialla.\n\nLa cabina di regia formata da ministero della Salute e Istituto Superiore di Sanit\u00e0 ieri ha diffuso anche i risultati dell\u2019ultima indagine sulle varianti virali in circolazione in Italia. I dati si riferiscono ai tamponi positivi prelevati il 18 maggio. La variante \u201cinglese\u201d continua a essere di gran lunga quella prevalente in Italia. Ma la sua incidenza \u00e8 scesa all\u201988%, rispetto al 92% dell\u2019indagine precedente compiuta in aprile. La variante brasiliana P.1 sale al 7% del campione, con punte del 28% del Lazio, del 35% in Alto Adige e del 60% in Molise (con numeri assoluti bassissimi: solo 3 campioni). Non \u00e8 una notizia da trascurare. Si sospetta infatti che la variante brasiliana sia in grado di aggirare almeno in parte l\u2019immunit\u00e0 acquisita dalle persone che hanno avuto il Covid-19: questo spiegherebbe perch\u00e9 in alcune regioni amazzoniche, e in particolare nella citt\u00e0 di Manaus, due ondate successive di Covid-19 siano state entrambe in grado di infettare oltre la met\u00e0 della popolazione.\n\nLa variante che preoccupa di pi\u00f9 \u00e8 quella sudafricana, l\u2019unica contro cui i vaccini appaiono meno efficaci: fortunatamente, nell\u2019indagine \u00e8 comparsa solo nello 0,3% delle sequenze virali monitorate. La variante indiana, che secondo gli esperti risulta pi\u00f9 contagiosa anche di quella inglese, \u00e8 ferma all\u20191% del campione.\n\nAlla luce di questi dati, l\u2019efficacia della campagna vaccinale sembra al sicuro. \u00abL\u2019et\u00e0 media dei deceduti scende a 76 anni\u00bb, comunica il presidente dell\u2019Iss Silvio Brusaferro presentando le cifre della settimana alla stampa. \u00c8 la prima volta che questo numero si allontana dagli 80 anni, segno che i pi\u00f9 anziani sono ora davvero protetti dai vaccini.\n\nIeri il commissario straordinario Francesco Paolo Figliuolo ha annunciato che dal 3 giugno la campagna vaccinale si aprir\u00e0 a tutte le fasce di et\u00e0. \u00ab20 milioni le dosi a disposizione\u00bb secondo il generale. \u00abVerranno utilizzati tutti i punti di somministrazione, anche quelli aziendali\u00bb come chiede da tempo la Confindustria. Nei prossimi giorni l\u2019Aifa potrebbe ratificare il parere positivo dell\u2019Ema sui vaccini negli adolescenti, aggiungendo alla popolazione da immunizzare altri 2,3 milioni di persone. Ma Figliuolo non si dice preoccupato per le nuove categorie da raggiungere con le somministrazioni. \u00abSiamo in grado di procedere anche su questa classe\u00bb."}