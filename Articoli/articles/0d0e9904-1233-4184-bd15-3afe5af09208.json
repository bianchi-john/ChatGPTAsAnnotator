{"id": "0d0e9904-1233-4184-bd15-3afe5af09208", "meta_dataset": "", "meta_language": "Italian", "meta_label": "Group 2", "meta_title": "Covid, Speranza: \u00abI ragazzi dai 12 ai 15 anni saranno vaccinati dai pediatri. La terza dose? Probabile, la faranno i medici di base\u00bb", "url": "https://www.open.online/2021/05/30/covid-speranza-vaccinazione-12-15-anni/", "text": "La terza dose di vaccino anti Covid con ogni probabilit\u00e0 andr\u00e0 fatta, e a somministrarla potrebbero essere i medici di base. A dirlo \u00e8 il ministro della Salute Roberto Speranza a Che tempo che fa. \u00abSar\u00e0 molto probabile dover fare una terza dose di vaccino, un richiamo che sar\u00e0 probabilmente \u2018modificato\u2019 per coprire le varianti. Bisogner\u00e0 dunque passare da una fase straordinaria ad una fase ordinaria e penso che questa nuova ordinariet\u00e0 possa essere affidata alla nostra straordinaria rete di medici di medicina generale\u00bb, ha detto Speranza. Quanto alle vaccinazioni dei giovani tra 12 e 15 anni, Speranza ha detto: \u00abDobbiamo usare il pi\u00f9 possibile i pediatri di libera scelta. I pediatri italiani sono pediatri di straordinaria qualit\u00e0 che hanno un radicamento sul territorio, un rapporto di fiducia molto importante con le famiglie. Io vorrei che ci sia il loro massimo protagonismo sempre nel coordinamento con i territori e le regioni\u00bb per la vaccinazione ai 12-15 enni.\n\nSperanza ha poi insistito sull\u2019utilizzo della mascherina, necessario ancora per un po\u2019: \u00abNon dobbiamo avere fretta, le mascherine al chiuso le dovremo tenere ancora un po\u2019 almeno nel medio periodo. Le mascherine non sono un prezzo enorme da pagare. Appena gli scienziati ce lo diranno potremo toglierle all\u2019aperto e solo dopo al chiuso. In una fase di transizione dobbiamo non avere fretta e non dobbiamo \u2013 ha concluso Speranza \u2013 vanificare gli sforzi fatti\u00bb."}