{"id": "72fad9da-6848-4622-a4da-b10982d7ed0b", "meta_dataset": "", "meta_language": "Italian", "meta_label": "Group 1", "meta_title": "Covid-19, il dramma di Fiordaliso: \u00abMorta mia madre, io e pap\u00e0 ce l'abbiamo fatta\u00bb", "url": "https://www.ilmessaggero.it/social/covid_19_fiordaliso_morta_madre_coronavirus_oggi_chi_e_fiordaliso_2_aprile_2020-5148630.html", "text": "Coronavirus, Fiordaliso parla del suo dramma. La cantante ha rivelato che l'intera famiglia d'origine \u00e8 stata colpita dal virus e che il padre, nonostante l'et\u00e0, \u00e8 riuscito a vincere la sua battaglia. L'artista \u00e8 originaria di Piacenza, una delle citt\u00e0 maggiormente colpite dalla malattia. \u00abMaledetto Covid-19, ti sei portato via mia mamma, io mi sono ammalata (ora guarita), mia sorella ammalata (ora guarita), ma la roccia (mio padre) ti ha sconfitto. \u00c8 guarito. Vaff.... Coronavirus'.\n\nPi\u00f9 tardi, in diretta telefonica con La Vita in Diretta, il programma di Rai1 condotto da Lorella Cuccarini e Alberto Matano, l'artista piacentina ha raccontato:\n\nE' uno strazio. Questa malattia \u00e8 una delle cose pi\u00f9 brutte che possa succedere ad un familiare: spariscono e non li vedi pi\u00f9, non li puoi accompagnare per l'ultimo viaggio, non li puoi vedere quando mancano e non gli puoi fare un funerale. Non puoi tenere la mano a tua madre e non puoi fare niente.\n\nFiordaliso ha poi spiegato che la cosa lacerante \u00e8 che mio padre non lo sapeva, glielo abbiamo detto stamattina, quando \u00e8 rientrato dall'ospedale. La mamma \u00e8 mancata il 19 di marzo, io non ho detto niente a nessuno. Pap\u00e0 ha 91 anni, ha il telefonino e gira su internet ed ero terrorizzata che qualcuno lo sapesse. Gli dicevo \"la mamma \u00e8 stazionaria\", perch\u00e8 era anche lui da un'altra parte con la mascherina dell'ossigeno.\n\nParlando del decorso della malattia, che ha colpito anche lei e sua sorella, dopo che la madre ha contratto il Covid-19, Fiordaliso ha aggiunto: \"Mamma si \u00e8 ammalata i primi di marzo, l'ho accudita per 5 giorni, poi \u00e8 stata ricoverata, e il 19 l'ho persa senza pi\u00f9 vederla. La mamma aveva 85 anni e non aveva nessuna patologia, stava bene ma era molto debilitata. Io che ho avuto questa malattia vi posso garantire che \u00e8 molto dura. Mi sono ammalata io e mia sorella, i miei fratelli per fortuna no, ma abbiamo tenuto le distanze e ci tengo a dirlo: non uscite di casa\".\n\nChi \u00e8 Fiordaliso, il successo negli anni 80\n\nIl nome di Fiordaliso \u00e8 legato a due edizioni del festival di Sanremo degli anni 80. Nel 1983 si fece conoscere al grande pubblico con \"Oramai\" e l'anno dopo prosegu\u00ec sull'onda con \"Non voglio mica la luna\" che fu anche tradotta con grande successo in spagnolo."}