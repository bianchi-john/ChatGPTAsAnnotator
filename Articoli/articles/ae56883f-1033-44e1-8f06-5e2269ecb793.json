{"id": "ae56883f-1033-44e1-8f06-5e2269ecb793", "meta_dataset": "", "meta_language": "Italian", "meta_label": "Group 2", "meta_title": "\u00abSe sono ubriaca e ci provi, non \u00e8 un gesto d'amore\u00bb. \u00abE se sono sbronzo anch'io?\u00bb: il sesso dei ventenni all'epoca del caso Ciro Grillo", "url": "https://www.open.online/2021/05/14/violenza-sessuale-consenso-corte-cassazione/", "text": "In Europa 12 Paesi puniscono qualunque atto nel quale manchi il consenso valido della persona offesa. L\u2019Italia non \u00e8 tra questi, ma la giurisprudenza sta cambiando. Pecorella: \u00abA cambiare deve essere anche la mentalit\u00e0 dei giudici di merito\u00bb\n\n\u00abSe vedo una ragazza ubriaca che sta male, al massimo la aiuto, non \u00e8 che me ne approfitto\u00bb. Mentre si discute da settimane della presunta violenza sessuale ai danni di una studentessa 19enne che coinvolge anche il figlio del fondatore del M5s Ciro Grillo, gli studenti delle superiori e delle universit\u00e0 di Milano sanno bene che quando si parla di consenso nei rapporti sessuali le accortezze non sono mai troppe. Ed \u00e8 un segnale incoraggiante rispetto a ci\u00f2 che raccontano invece le statistiche. Ogni anno in Italia vengono infatti denunciati pi\u00f9 di 4 mila episodi di abusi e in otto casi su 10 i presunti responsabili sono persone che le vittime conoscono.\n\nSecondo l\u2019Istat il 40% delle donne violentate ha tra i 14 e i 24 anni, mentre fra i presunti violentatori il 36% ha un\u2019et\u00e0 compresa fra i 18 e i 34 anni. Circa 4,5 milioni di donne, almeno una volta nella vita, hanno subito una violenza sessuale, comprese le forme pi\u00f9 gravi come lo stupro (652 mila) e il tentato stupro (746 mila). Questo dicono i dati. Ma alla luce del nostro attuale ordinamento, quando si configura il reato di violenza sessuale?\n\nIl Corriere della Sera ha condotto un\u2019inchiesta su questo argomento in collaborazione con l\u2019Osservatorio Violenza sulle Donne dell\u2019Universit\u00e0 degli Studi di Milano, basata sulle pi\u00f9 recenti sentenze della Corte di Cassazione, che com\u2019\u00e8 noto fanno giurisprudenza. Dalla ricognizione emerge che oggi in Italia \u00e8 possibile presumere che una donna sia dissenziente, dunque vittima di violenza sessuale, \u00abladdove non sussistano indici chiari e univoci volti a dimostrare l\u2019esistenza di un, sia pur tacito ma in ogni caso inequivoco, consenso\u00bb. La domanda diventa quindi: quali sono i limiti del consenso?\n\nTre differenti modelli di diritto penale\n\nPrima di rispondere, occorre tenere presente che in relazione al ruolo del consenso nei reati sessuali \u00e8 possibile fare una distinzione tra tre modelli di diritto penale:\n\nconsensuale puro, che considera reato qualsiasi tipo di atto sessuale nel quale manchi il consenso valido della persona offesa\n\nconsensuale limitato, che considera reato qualsiasi atto sessuale rispetto al quale la vittima abbia manifestato un chiaro dissenso\n\nconsensuale vincolato, che considera violenti solo gli atti sessuali nei quali ricorrano i vincoli della costrizione, della violenza e della minaccia\n\nIn Italia, secondo Amnesty International, il codice penale \u00e8 ispirato al modello consensuale vincolato, ma nei pi\u00f9 recenti orientamenti giurisprudenziali prevale il modello consensuale limitato. Attualmente in Europa sono 12 gli Stati che adottano leggi basate sul modello consensuale puro: Austria, Belgio, Cipro, Danimarca (ultima in ordine di tempo), Germania, Grecia, Irlanda, Islanda, Lussemburgo, Portogallo, Regno Unito e Svezia. L\u2019esempio svedese \u00e8 particolarmente significativo. La normativa sullo stupro \u00e8 stata modificata nel 2018, ampliando il numero dei casi in cui un atto sessuale pu\u00f2 essere considerato violenza fino a includere il sesso senza consenso.\n\nI risultati della riforma non hanno tardato a manifestarsi e il numero di condanne per reati di natura sessuale \u00e8 passato da 194 nel 2017 a 333 nel 2019. Anche Svizzera, Slovenia, Finlandia e Paesi Bassi hanno recentemente manifestato la volont\u00e0 di andare verso il modello consensuale puro. E un passo in questo senso \u00e8 stato compiuto anche dalla Spagna, che ha da poco approvato un disegno di legge ribattezzato significativamente Solo s\u00ec es s\u00ec (Solo un s\u00ec \u00e8 s\u00ec), per sottolineare proprio l\u2019importanza del consenso.\n\nIn Germania la nuova legge sullo stupro \u00e8 stata approvata definitivamente a novembre del 2016 ed \u00e8 stata ribattezzata No significa no. In sostanza afferma che si pu\u00f2 parlare di stupro anche se la vittima si \u00e8 limitata a dire di no al rapporto sessuale, anche se non ha fisicamente lottato per evitarlo e anche in assenza di violenza o minaccia, come prevedeva invece la vecchia normativa. Prima della riforma, la legge sullo stupro non era centrata sul consenso e prevedeva che la prova di una violenza sessuale fosse a carico della vittima: uno stupro poteva essere definito tale solo se chi l\u2019aveva subito aveva provato fisicamente a opporsi e poteva dimostrarlo durante il processo. Se invece il rifiuto era stato espresso a voce con un semplice \u201cno\u201d, l\u2019aggressore non poteva essere condannato.\n\nNel Regno Unito la legge sulla violenza sessuale \u00e8 stata riformata nel 2004. Per stupro si intende un \u00abrapporto sessuale vaginale o anale in assenza di consenso\u00bb e il reato viene punito con una pena che va dai cinque anni di reclusione fino all\u2019ergastolo, in presenza di particolari aggravanti. L\u2019accusato pu\u00f2 difendersi affermando di aver \u00abragionevolmente creduto\u00bb che la vittima fosse consenziente, ma dopo la riforma non pu\u00f2 pi\u00f9 sostenerlo se al momento del rapporto la donna era ubriaca, sotto l\u2019effetto di droghe, sottoposta a minacce o sotto sequestro. Il consenso \u00e8 irrilevante se la vittima ha meno di 13 anni (si presume sempre che non ci sia) e dal 2008 \u00e8 prevista anche la castrazione chimica, come opzione volontaria, per chi viene condannato per reati sessuali contro i minori.\n\nCosa dice la giurisprudenza italiana\n\nTornando alle pi\u00f9 recenti pronunce della Corte di Cassazione, passate in rassegna dal Corriere, \u00e8 possibile dire che per la giurisprudenza italiana il consenso viene meno:\n\nquando una donna piange\n\nquando non reagisce perch\u00e9 prima \u00e8 stata picchiata o minacciata\n\nquando non reagisce perch\u00e9 dorme\n\nquando \u00e8 ubriaca o sotto l\u2019effetto di droghe, dunque in condizioni di inferiorit\u00e0 psichica che non le consentono di decidere liberamente\n\nSe una donna ha bevuto o ha assunto sostanze stupefacenti di sua volont\u00e0, non ci sono aggravanti per il presunto stupratore. Ma nulla impedisce alla donna che ritiene di essere stata abusata di sporgere denuncia una volta tornata lucida. Il quadro cambia, logicamente, se la donna viene indotta oppure costretta a ubriacarsi o ad assumere droghe contro la sua volont\u00e0, perch\u00e9 in questo caso la pena per lo stupratore pu\u00f2 essere aggravata di un terzo. All\u2019opposto, se lo stupratore \u00e8 a sua volta ubriaco, non sono previste attenuanti, perch\u00e9 trova applicazione l\u2019articolo 92 del Codice penale: \u00abL\u2019ubriachezza non derivata da caso fortuito o da forza maggiore non esclude n\u00e9 diminuisce l\u2019imputabilit\u00e0\u00bb.\n\nIl ritardo nella denuncia non mina l\u2019attendibilit\u00e0 della vittima\n\nContrariamente a quanto il senso comune potrebbe far pensare, per la Cassazione il fatto che una donna si faccia riaccompagnare a casa dopo il rapporto sessuale non \u00e8 incompatibile con l\u2019ipotesi che abbia subito una violenza e non pu\u00f2 essere citato come elemento che mina la sua attendibilit\u00e0. Cos\u00ec come non vale appellarsi all\u2019eventuale ritardo con cui la violenza sessuale viene denunciata alle forze dell\u2019ordine, perch\u00e9 secondo i giudici supremi possono servire anche dei mesi per rielaborare il trauma e trovare il coraggio necessario. Coerentemente con questo orientamento, la legge sul Codice Rosso ha aumentato da sei mesi a un anno il tempo utile per sporgere denuncia.\n\nIl consenso di una donna, inoltre, deve essere esplicito per tutta la durata del rapporto. Quindi, per non incorrere nel reato di violenza sessuale, anche se una donna in un primo momento si lascia legare o accetta altre pratiche costrittive, bisogna fermarsi nel momento in cui manifesta la volont\u00e0 di non andare oltre. L\u2019abuso di autorit\u00e0 \u00e8 considerato un\u2019aggravante, sia nel caso in cui coinvolga forze dell\u2019ordine o altri attori istituzionali, sia nel caso di datori di lavoro con una dipendente o professori con una studentessa.\n\nIl caso della violenza di gruppo\n\nC\u2019\u00e8 poi il caso della violenza di gruppo. La giurisprudenza prevede attenuanti se il comportamento di uno dei partecipanti ha avuto una \u00abminima importanza nella preparazione o nell\u2019esecuzione del reato\u00bb. Ma le attenuanti vengono meno quando il singolo, pur non avendo compiuto l\u2019atto sessuale, \u00e8 stato compartecipe, perch\u00e9 in tal caso la determinazione dello stupratore a compiere la violenza \u00abviene rafforzata dalla consapevolezza della presenza del gruppo\u00bb. Ci\u00f2 si verifica quando il fatto avviene a casa del singolo in sua presenza, quando il singolo partecipa all\u2019organizzazione del reato, quando assiste senza intervenire o quando riprende il rapporto sessuale materialmente consumato da altri.\n\nLe domande che in tribunale non si possono fare\n\nPer provare lo stupro pu\u00f2 essere sufficiente anche solo la testimonianza della vittima, ma \u00e8 fondamentale che i giudici accertino la sua credibilit\u00e0. Gli avvocati degli imputati possono metterla alla prova con una serie di domande, ma non tutte le domande possono essere ammesse durante il processo. Per esempio, come ha spiegato il magistrato Fabio Roia, autore del libro Crimini contro le donne, quelle estranee ai fatti per cui si procede e che riguardano abitudini, gusti e dettagli della sfera sessuale vanno respinte, cos\u00ec come non possono essere considerate rilevanti le domande sul numero dei rapporti precedenti.\n\nEcco alcuni esempi di domande che i Tribunali italiani hanno effettivamente respinto: \u00ab\u00c8 la prima volta che \u00e8 stata violentata nella sua vita?\u00bb; \u00abGli ha mai detto che voleva fare sesso con lui?\u00bb; \u00abIndossava pantaloni quella sera?\u00bb; \u00abLei era affascinata dalla divisa?\u00bb; \u00abSi \u00e8 sottoposta a visita ginecologica sulle malattie virali?\u00bb. Per valutare l\u2019attendibilit\u00e0 di una testimonianza, infine, esistono alcuni criteri. Innanzitutto la linearit\u00e0 e la spontaneit\u00e0 del racconto. Poi gli eventuali riscontri offerti da testimoni oppure dai referti medici, che possono indicare la presenza di lesioni fisiche o dei sintomi psicologici della violenza sessuale subita.\n\nI limiti del modello consensuale\n\nPremesso tutto questo, quando parliamo di violenza sessuale in Italia dobbiamo innanzitutto ricordarci che si tratta di un reato molto poco denunciato. Come spiega a Open Claudia Pecorella, professoressa ordinaria di Diritto penale all\u2019Universit\u00e0 degli Studi di Milano-Bicocca, i dati Istat \u00abderivano da indagini di vittimizzazione, basate su un campione di donne cui viene chiesto se nel corso della loro vita hanno mai subito una violenza. Ebbene: nel nostro Paese il 27% delle donne afferma di aver subito una violenza fisica e/o una violenza sessuale. Ma la quota di donne che dicono anche di averla denunciata oscilla tra il 10 e il 13%, a seconda del fatto che l\u2019aggressore fosse il partner oppure no\u00bb.\n\nUna frazione molto piccola, perch\u00e9 decidere di denunciare significa intraprendere un percorso molto doloroso. Gli orientamenti della Cassazione che ci hanno consentito di fatto di arrivare a un modello consensuale per i reati sessuali, sottolinea infatti Pecorella, non sempre vengono applicati dai giudici di merito, come testimoniato da una recente ricerca coordinata dalla professoressa e basata sulle sentenze del Tribunale di Milano: \u00abMolti ancora oggi faticano a credere alla donna che denuncia una violenza sessuale. O magari credono al maltrattamento in famiglia, ma non alla violenza sessuale contestualmente denunciata. Eppure, se un rapporto sessuale interviene in un contesto intimidatorio come quello della violenza domestica, non c\u2019\u00e8 bisogno d\u2019altro per capire che \u00e8 un rapporto imposto\u00bb.\n\nLe donne vittima di violenza sessuale, quindi, non solo tendenzialmente non denunciano. Ma se trovano il coraggio di farlo e in primo grado non vengono credute, difficilmente decidono di andare avanti: \u00abLa pronuncia di primo grado pesa moltissimo ed \u00e8 proprio nei giudizi di merito che l\u2019adozione del modello consensuale potrebbe incontrare delle iniziali difficolt\u00e0\u00bb.\n\nSpiega sempre Pecorella: \u00abOggi in un processo per violenza sessuale i giudici vanno a verificare se la vittima ha manifestato chiaramente il suo dissenso all\u2019atto sessuale, partendo sostanzialmente dalla premessa che se un rapporto sessuale c\u2019\u00e8 stato doveva esserci anche il consenso della donna; il modello consensuale impone di capovolgere il ragionamento e quindi di verificare quali circostanze di fatto possono avere indotto a credere che ci fosse il suo consenso, la cui presenza \u00e8 il punto di arrivo e non il punto di partenza dell\u2019accertamento giudiziario\u00bb. Secondo la professoressa, il ribaltamento di questa prospettiva non \u00e8 immediato per il solo fatto che cambi la norma penale: \u00abLa battaglia anche in questo ambito \u00e8 innanzitutto culturale, contro certi stereotipi legati alla figura femminile\u00bb.\n\nIl rischio, in altre parole, \u00e8 che la mentalit\u00e0 di chi deve applicare le norme non vada di pari passo con i mutamenti della giurisprudenza: \u00abLa domanda deve quindi essere: su quali basi l\u2019imputato o l\u2019indagato ha ritenuto che la donna fosse consenziente? Dalle domande che un giudice fa, si capisce benissimo se conosce il fenomeno della violenza di genere oppure no. E questo vale soprattutto per la violenza domestica. I magistrati devono essere adeguatamente formati su questi argomenti, perch\u00e9 solo cos\u00ec potranno decidere correttamente quali domande ammettere e quali no durante un processo. Tenendo presente che per una donna che denuncia, non vedersi creduta \u00e8 una ferita nell\u2019anima\u00bb."}