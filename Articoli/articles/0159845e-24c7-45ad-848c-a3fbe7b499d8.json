{"id": "0159845e-24c7-45ad-848c-a3fbe7b499d8", "meta_dataset": "", "meta_language": "Italian", "meta_label": "Group 2", "meta_title": "Focolaio dopo la festa in un locale a Codogno", "url": "https://www.ilgiorno.it/lodi/cronaca/focolaio-covid-festa-1.6562124", "text": "A Orio Litta tre ventenni positivi e 30 persone in quarantena. Il sindaco: non possiamo abbassare la guardia\n\nOrio Litta (Lodi) - Dopo la festa a Codogno, ecco il focolaio: sono risultati positivi al coronavirus diversi ragazzi che dieci giorni fa avevano partecipato a una serata in un locale, proprio nel paese in cui fu scoperto il \u201cpaziente 1\u201c della pandemia in Italia. Almeno tre sono di Orio Litta, dove una trentina di residenti sono finiti in quarantena e il sindaco lancia l\u2019allerta: \"Non abbassate la guardia, la pandemia non \u00e8 finita!\". \u00c8 successo il 26 giugno e, appena arrivata la segnalazione ufficiale, \u00e8 iniziato il tracciamento dei partecipanti alla movida e dei loro contatti stretti. Un incubo per la prima zona rossa d\u2019Italia, che sembra non finire mai.\n\nAnche se, per fortuna, al momento i numeri ufficiali del contagio sono ancora ridotti e sembra che il focolaio sia stato fermato per tempo. Francesco Ferrari, il sindaco di Orio Litta dove abitano i ragazzi che si sono infettati tra amici, invita a prestare pi\u00f9 attenzione: \"Purtroppo non si pu\u00f2 agire ancora come se il virus non esistesse e quando i giovani, che ora sono a spasso, senza nemmeno la scuola, fanno assembramento, il rischio \u00e8 che procurino dei guai alle proprie famiglie. Madri e padri che lavorano tutto l\u2019anno e magari adesso dovevano partire per le attese vacanze, dovranno invece rimanere bloccati in quarantena fino a met\u00e0 mese\". \"Noi, nei bar di Orio e nei luoghi pubblici ci facciamo promotori del rispetto del distanziamento e dell\u2019uso della mascherina e controlliamo in modo ferreo che si rispettino le direttive \u2013 assicura il primo cittadino \u2013. Ma, purtroppo, in giro, molti ignorano le regole. Sono amareggiato perch\u00e9 \u00e8 un comportamento pericoloso\".\n\nDopo la festa di un gruppo di amici sono contagiati certamente in tre: \"Tuttavia altri attendono l\u2019esito del tampone, almeno cinque persone\". Tra parenti e amici, sono finite in quarantena, una trentina di persone. \"Quel che \u00e8 certo, secondo gli ultimi dati di Ats, \u00e8 che tre ragazzi tra i 21 e i 22 anni sono positivi dopo essersi ritrovati con un gruppo di giovani provenienti dai paesi vicini come Codogno, Casale e limitrofi\", ricorda ancora Ferrari. Poi l\u2019auspicio: \"Mi auguro che questa brutta avventura serva da lezione a chi spesso sottovaluta ancora il problema, a proprio e altrui rischio e pericolo. Capisco la voglia di stare insieme, ma invito a farlo con la massima cautela possibile\"."}