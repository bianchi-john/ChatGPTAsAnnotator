{"id": "483d91cb-3d52-4da9-8478-a863b0abf60d", "meta_dataset": "", "meta_language": "Italian", "meta_label": "Group 1", "meta_title": "I mal di pancia nel Pd sul ddl Zan. Taricco: \u201cTre articoli da cambiare\u201d", "url": "https://www.ilfoglio.it/politica/2021/07/07/video/i-mal-di-pancia-nel-pd-sul-ddl-zan-taricco-tre-articoli-da-cambiare--2635976/", "text": "Il senatore Mino Taricco del Partito democratico \u00e8 tra coloro che, pur ritenendo una legge come il ddl Zan necessaria, non nasconde che ci siano delle modifiche da fare. E indica tre punti da cambiare per poter dire di aver fatto una buona legge. Ovvero, l'articolo 1, con la definizione dell'identit\u00e0 di genere \"che \u00e8 non necessaria in questo testo e che, cos\u00ec com'\u00e8 formulata, rischia di fare un discorso che nulla c'entra con questo provvedimento\".\n\n C'\u00e8 poi l'articolo 4 in cui Taricco ravvede, nella formulazione attuale, \"il rischio di una riconducibilit\u00e0 a fattispecie di reato di semplici espressioni di pareri ed opinioni\"; e infine l'articolo 7, per quanto riguarda la scuola. \"Non credo sia sensato nelle scuole di ogni ordine e grado andare a discutere di questo tipo di tematiche\", sostiene Taricco. E dice di credere che tra i suoi colleghi del Pd ci siano molti che condividono queste perplessit\u00e0.\n\n Alla domanda se, qualora questi punti non venissero modificati, voterebbe comunque la legge, Taricco risponde: \"Al momento \u00e8 prematuro dirlo\" e aggiunge che in questo momento l'obiettivo \u00e8 creare le condizioni perch\u00e9 si possa trovare un testo migliore che, specifica Taricco, \"\u00e8 assolutamente da approvare\"."}