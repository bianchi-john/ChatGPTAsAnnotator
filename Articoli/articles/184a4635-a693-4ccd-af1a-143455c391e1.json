{"id": "184a4635-a693-4ccd-af1a-143455c391e1", "meta_dataset": "", "meta_language": "Italian", "meta_label": "Group 2", "meta_title": "Finanziaria: almeno 150 milioni nella variazione di fine giugno", "url": "https://www.ansa.it/sardegna/notizie/2021/05/31/finanziaria-almeno-150-milioni-in-variazione-di-fine-giugno_ee8d450e-eadf-41f4-a049-4b06c77bb944.html", "text": "Assume contorni via via pi\u00f9 nitidi la variazione di bilancio che sar\u00e0 varata dalla Giunta sarda tra un paio di settimane e che in Aula entrer\u00e0 non prima di fine giugno.\n\nOltre ai cinquanta milioni di euro rimasti \"liberi\" per il 2021 e reperibili tra i fondi dell'accordo Stato-Regione del 2019, l'assessore al Bilancio Giuseppe Fasolino potr\u00e0 contare sugli 88,2 milioni di euro in meno con cui la Sardegna dovr\u00e0 contribuire alla finanza pubblica per il 2021, come stabilito nel recente dl Sostegni a titolo di compensazione per il mancato gettito causato dalla pandemia.\n\nE cos\u00ec, dai 70 milioni circa inizialmente contati per la manovrina, si passer\u00e0 a circa 150 milioni se non di pi\u00f9. Quanto basta, comunque, per finanziare i tre interventi su cui Giunta e maggioranza intendono puntare: i ristori per i lavoratori e le categorie rimasti esclusi dai contributi erogati finora da Stato e Regione, risorse per rimettere in piedi il sistema sanitario (viste le maggiori spese sostenute a causa dell'emergenza) e il sistema portuale e aeroportuale che, sempre causa Covid-19, ha sub\u00ecto molte perdite.\n\nDegli almeno 150 milioni, 80 sono da destinare alla Sanit\u00e0, almeno una trentina ai ristori, il resto ai trasporti."}