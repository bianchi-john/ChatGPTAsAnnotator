{"id": "8633735e-f183-4d8e-a1e7-9d49b1a2a7b4", "meta_dataset": "", "meta_language": "Italian", "meta_label": "Group 1", "meta_title": "Le stoccate di Draghi per infilzare Conte", "url": "https://www.laverita.info/stoccate-draghi-per-infilzare-conte-2653512829.html?share_id=6546015", "text": "Il presidente del Consiglio rovina la festa ai tifosi dell'avvocato del popolo. Sconfessa il governo giallorosso: \u00abImpensabile uno sforzo del genere un anno e due, tre mesi fa\u00bb. E sull'immigrazione: \u00abTema fuori dall'agenda Ue. Ma l'ho chiesto ed \u00e8 tornato\u00bb. I grillini si accontentano di poco: a loro basta raccontarsi di aver abolito la povert\u00e0, di aver cancellato i privilegi dei politici e di aver restituito le Autostrade agli italiani, facendo pagare fior di miliardi ai Benetton, e sono felici come delle Pasque. Che poi nessuna delle cose per cui esultano corrisponda in realt\u00e0 al vero \u00e8 un piccolo dettaglio che non intacca neppure un po' le loro certezze. Un'altra delle convinzioni di cui vanno fieri sono i risultati che sarebbero stati conseguiti da Giuseppe Conte quand'era al governo. Sui social, in questi giorni, hanno per esempio rovesciato migliaia di tweet per ringraziare l'ex presidente del Consiglio per quanto ha fatto nei tre anni a Palazzo Chigi, in particolare in quello con la pandemia. A sollecitare il desiderio grillino di incensare il proprio capo (ammesso e non concesso che l'ex avvocato del popolo la spunti su Beppe Grillo, il quale tutto vuole tranne che cedergli il comando del Movimento) \u00e8 l'arrivo della prima tranche di miliardi stanziati dall'Europa. La Commissione ha infatti approvato marted\u00ec il Piano di ripresa e resilienza italiano e ai pentastellati non \u00e8 parso vero di poterne rivendicare il merito, scappellandosi davanti al premier deposto. Peccato che a rovinare la festa dei tifosi di Conte ci abbia pensato Mario Draghi il quale ieri, durante le comunicazioni alla Camera in vista del Consiglio europeo, ci \u00e8 andato pesante. Sul Next generation Eu \u00abuno sforzo del genere sarebbe stato impensabile un anno e due, tre mesi fa, c'\u00e8 stata certamente una forte determinazione della Commissione, ma questo Piano non sarebbe mai passato con le posizioni, gli atteggiamenti di politica estera, di politica europea di molti Paesi\u00bb. Come \u00e8 noto, l'ex governatore della Bce \u00e8 abituato a centellinare le parole e da presidente del Consiglio, rispetto al suo predecessore, ne fa un uso moderato e mirato. Niente conferenze stampa fluviali, nessuna improvvisata nel cortile di Palazzo Chigi o dietro un tavolino in piazza Colonna. No, Draghi parla poco ma, come ha dimostrato qualche giorno fa di ritorno dalla Spagna mettendo in riga il ministro della Salute, Roberto Speranza, se parla \u00e8 perch\u00e9 ha qualche cosa da dire o qualche sassolino da levarsi dalle scarpe. Quello che si \u00e8 tolto ieri \u00e8 per\u00f2 un macigno e lo ha scagliato proprio contro il suo predecessore. Infatti, ogni riferimento al periodo in cui sarebbe stato impensabile ottenere l'approvazione da parte dei Paesi europei \u00e8 chiaramente voluto. Il presidente del Consiglio non ha detto \u00abdieci anni fa non avremmo ottenuto ci\u00f2 che abbiamo conquistato ora\u00bb, ma ha specificato un anno e due, tre mesi fa. Cio\u00e8 quando c'era Conte. Si d\u00e0 il caso che l'ex premier grillino celebr\u00f2 i suoi successi diplomatici proprio un anno fa, annunciando agli italiani di aver strappato un accordo epocale, che avrebbe ricoperto di soldi il Paese. Gi\u00e0 allora i pi\u00f9 accorti (e tra questi noi) manifestarono dubbi di fronte al trionfalismo dell'avvocato del popolo divenuto avvocato di un'\u00e9lite di compagni. Che la montagna di quattrini non fosse cos\u00ec scontata, tuttavia lo si \u00e8 capito presto, ovvero quando Conte ha cominciato a pasticciare con cabine di regia e progetti appena abbozzati. Risultato, prima che fosse sfrattato da Matteo Renzi, non risulta che il governo avesse un piano dettagliato per ottenere i fondi promessi. In pratica, il fiume di denaro millantato rischiava di restare a secco. E infatti Draghi, con sottile perfidia, sottolinea che \u00abdue o tre mesi fa\u00bb risultava impensabile raggiungere l'obiettivo. L'ex governatore non lo dice, ma il senso \u00e8 quello: fosse rimasto Conte, l'Italia avrebbe perso il treno, vedendo passare un'occasione senza riuscire a coglierla. Ma Draghi non si \u00e8 levato solo questo macigno. Nelle comunicazioni alla Camera ha voluto dare un'altra carezza a Conte e anche in questo caso c'\u00e8 una parolina messa all'interno del discorso che non lascia dubbi su chi fosse l'obiettivo del suo intervento. Parlando dei temi oggi in discussione a Bruxelles, il capo del governo ha spiegato: \u00abPer quanto riguarda l'immigrazione, \u00e8 importante ricordare che da giugno 2018 questo tema non era pi\u00f9 all'ordine del giorno del Consiglio europeo. \u00c8 bastato che lo chiedessi per farlo tornare. Non lo dico per merito, ma per marcare una sensibilit\u00e0 diversa, volta ad affrontare insieme certi problemi\u00bb. Anche in questo caso, non serve essere degli esperti per decrittare il messaggio, perch\u00e9 Draghi colloca l'assenza di una discussione sul tema dell'immigrazione in un periodo specifico, che va dal giugno 2018 a oggi. E chi si insedi\u00f2 alla guida del governo nell'estate di tre anni fa? Ovvio: Conte e se, pur cambiando maggioranza e imbarcando il Pd, sulla questione dei profughi non \u00e8 cambiato nulla, di chi \u00e8 la colpa? Anche qui la risposta \u00e8 abbastanza scontata: di chi, dal 2018 fino a ieri, stava a Palazzo Chigi. Col che si pu\u00f2 dire che, dopo aver rimosso Domenico Arcuri, Fabrizio Palermo, Gennaro Vecchione e vari altri funzionari dello Stato che rispondevano all'ex presidente del Consiglio, Draghi sta continuando nell'opera di de-contizzazione del Paese. Dal nostro punto di vista si tratta di una buona notizia, ma aspettiamo che l'opera si concluda con la cancellazione del reddito di cittadinanza e delle altre fesserie che ci ha lasciato la stagione grillina."}