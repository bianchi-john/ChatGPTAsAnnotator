{"id": "767b9d33-fbfd-474e-98b7-fc18d49974a8", "meta_dataset": "", "meta_language": "Italian", "meta_label": "Group 2", "meta_title": "Ecco la Casa del Volontariato Si parte il prossimo weekend", "url": "https://lanuovaferrara.gelocal.it/ferrara/cronaca/2021/06/06/news/ecco-la-casa-del-volontariato-si-parte-il-prossimo-weekend-1.40361036", "text": "l\u2019appuntamento\n\nCulla di tanti progetti, iniziative e laboratori promossi dalle associazioni, il 12 e 13 giugno inaugurer\u00e0 a Cento la Casa del Volontariato.\n\nGrazie alla collaborazione tra Comune, Csv Terre Estensi e Cento Insieme, l\u2019associazione che riunisce 25 associazioni del territorio, aprir\u00e0 ufficialmente la sede di via Falzoni Gallerani 18, del tutto rinnovata e riqualificata. Due giorni di eventi e un ricco calendario di appuntamenti che coinvolgeranno e vedranno protagoniste tutte le realt\u00e0. \u00abA lavori di riqualificare appena terminati, apriamo finalmente la casa di tutte le associazioni centesi \u2013 evidenzia la presidente di Cento Insieme, Paola Nicoli, in vista dell\u2019incontro fissato per domani con il sindaco Toselli e l\u2019assessore Beatrice Cremonini \u2013. Sar\u00e0 punto di riferimento non solo per le 25 associazioni che gi\u00e0 fanno parte di Cento Insieme, ma anche a tante nuove realt\u00e0 che si stanno attivando per aderire. \u00c8 qui che prenderanno vita progetti e laboratori che le associazioni hanno nel cassetto, a partire dal coinvolgimento delle scuole. Gi\u00e0 aperto a esempio, il nuovo punto di ascolto, operativo tre giorni alla settimana, in virt\u00f9 della collaborazione con la polizia locale\u00bb.\n\nTante le iniziative in programma sabato 12. Alle 9, la proiezione del video e l\u2019apertura del punto informativo di presentazione delle associazioni. Alle 9.30 ritrovo per la raccolta della plastica con Plastic free. Alle 10 gli Astrofili Centesi propongono \u201cCostellazioni: orientarsi nello spazio e nel tempo\u201d, poi distribuiti cibo e bevande da Arcoiris che alle 11 effettuer\u00e0 un laboratorio. Dalle 11.30 il video delle associazioni Raku, Aperiron, Amici di Adwa e Voce. Alle 12 l\u2019inaugurazione ufficiale e l\u2019apertura di mostre. Alle 16 laboratorio degli Amici del Giardino del Gigante e dello Spazio Ludoteca. Dalle 17 gnocchini fritti del Centro ArCa Odv, zucchero filato, t\u00e8, caff\u00e8 e tisane a cura della Sala da Te. Alle 17 spettacolo teatrale di Raku, mentre alle 18.30 conferenza di Ama \u201cLa memoria dell\u2019anziano tra radici e territorio\u201d.\n\nDomenica 13 alle 9.30 via alla mostra-film \u201cMigranti\u201d di Raku, alle 10 il laboratorio a cura di PlasticFree e \u201cYoga della risata\u201d a cura di Ama. Poi un lungo pomeriggio di iniziative: alle 16 laboratorio di mascherine e vestiti di plastica, e caccia al tesoro. Dalle 17 gnocchini di Crocetta Adv, e le offerte della Sala da Te Oltre. Alle 17 incontro sui beni confiscati alla mafia a cura di Libera, alle 18 \u201cOggetti parlanti. Filamenti Urbani\u201d di Raku. Alle 19 musica e alle 20.30 presentazione del progetto europeo sempre a cura di Raku."}