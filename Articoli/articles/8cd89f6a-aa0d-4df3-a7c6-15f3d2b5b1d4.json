{"id": "8cd89f6a-aa0d-4df3-a7c6-15f3d2b5b1d4", "meta_dataset": "", "meta_language": "Italian", "meta_label": "Group 2", "meta_title": "Vaccini, l'eterologa al contrario (per sbaglio): gli danno Astrazeneca invece di Pfizer", "url": "https://www.lanazione.it/prato/cronaca/vaccini-lo-strano-mix-fra-pfizer-e-astrazeneca-lasl-rassicura-errore-senza-conseguenze-1.6538793", "text": "Prato, 30 giugno 2021 - Si \u00e8 presentato al centro Pegaso di Prato per ricevere il richiamo Pfizer, invece ne \u00e8 uscito dopo essere stato immunizzato con Astrazeneca. E tanto di certificazione che lo attesta. Una sorta di eterologa al contrario, un mix di vaccini piuttosto originale rispetto a quanto sperimentato finora, per Andrea Rindi, classe 1953, protagonista di questo strano episodio avvenuto alle 12.38 di luned\u00ec 28 giugno che lui ieri ha voluto raccontare al nostro giornale. \"Per fortuna non sto accusando malesseri particolari\", dice Rindi.\n\n\"Dico per fortuna perch\u00e9 ad essere sincero, sul momento mi sono preoccupato parecchio. Almeno i medici mi avessero avvertito prima di effettuare l\u2019iniezione. Invece niente. Per quanto mi riguarda, una volta arrivato all\u2019hub vaccinale ho seguito tutta la procedura consigliata. Poi mi hanno fatto accomodare e solo a iniezione avvenuta l\u2019operatrice si \u00e8 resa conto dell\u2019errore e me lo ha comunicato chiedendomi scusa per quanto successo. A quel punto ho voluto parlare con una dottoressa del Pegaso - continua Rindi - che mi ha rassicurato spiegando che con questo mix sarei stato pi\u00f9 protetto contro le varianti. Da quel momento nessuno dell\u2019Asl si \u00e8 fatto pi\u00f9 vivo per sapere se sto bene oppure se ho avuto reazioni particolari\".\n\nUn banale errore o una necessit\u00e0 dovuta alla mancanza di dosi Pfizer? Renzo Berti, direttore del Dipartimento di prevenzione dell\u2019Asl Centro, risponde di non conoscere il caso concreto, ma esclude che l\u2019episodio possa essere legato alla mancanza di dosi Pfizer per il richiamo. \"Non ci sono disposizioni da parte della Regione riguardo a una tale formula di vaccinazione che preveda prima Pfizer e poi AstraZeneca. E comunque non vedo grandi differenze rispetto a una vaccinazione eterologa che preveda prima la somministrazione di AstraZeneca e poi di Pfizer\", aggiunge Berti.\n\nIntanto, sul fronte della programmazione delle vaccinazioni, non vi sono passi in avanti. Il portale regionale delle prenotazioni \u00e8 ancora chiuso per gli under 60. Il presidente della Regione Eugenio Giani, aveva annunciato, a margine dell\u2019incontro di luned\u00ec con il ministro della Salute, Roberto Speranza, che gi\u00e0 in quella giornata si sarebbe svolta una riunione operativa per verificare come e quando poter ripartire con gli appuntamenti online. \"Al momento si stanno studiando i possibili numeri delle dosi a disposizione per riorganizzare i calendari negli hub e nei punti vaccinali - sottolinea Berti - Ma dobbiamo ancora capire con esattezza cosa succeder\u00e0 fra Stato e Regione in termini di fornitura di vaccini\". Sembra che alla Toscana possano essere destinate 120.000 dosi di Pfizer alla settimana nel mese di luglio. Un quantititivo che, se confermato, per l\u2019Asl Toscana Centro significherebbe passare dalle 15.000 vaccinazioni in media al giorno fatte finora a circa 10.000\". E sul destino degli hub provinciali? \"Pensiamo di tenerli attivi fino alla fine del mese di settembre\",conclude Berti. \"Solo a quel punto valuteremo il da farsi\"."}