{"id": "dd147345-bddf-4d36-81fc-d275192dbbac", "meta_dataset": "", "meta_language": "Italian", "meta_label": "Group 1", "meta_title": "Covid, La Maddalena: vaccinazione di massa, convocati anche i 16enni", "url": "https://www.lanuovasardegna.it/olbia/cronaca/2021/05/13/news/vaccinazione-di-massa-convocati-anche-i-16enni-1.40269327", "text": "LA MADDALENA. Vaccinazione di massa: \u00e8 tutto pronto. In tre giorni, a partire da domani 14 maggio, riceveranno la somministrazione del vaccino circa settemila cittadini residenti o che vivono stabilmente alla Maddalena, a partire dai 16 anni di et\u00e0. E l\u2019isola diventer\u00e0 presto Covid free.\n\n\n\nLe convocazioni (sicuramente si stabiliranno diversi gruppi) verranno rese note in giornata secondo un ordine di priorit\u00e0 che garantir\u00e0 un flusso costante di somministrazione. Sar\u00e0 l\u2019amministrazione comunale a far sapere orari, modalit\u00e0 e luogo.\n\n\n\nLa Regione e l\u2019Ats Sardegna con la collaborazione del Comune di La Maddalena, del Comando dell'Esercito Sardegna, del Comando Interforze e della Marina Militare, oltre alla rete solidale Ad Adiuvandum e alle associazioni di volontariato del territorio, vacciner\u00e0 dunque tutta la popolazione non ancora immunizzata (sinora sono state vaccinate oltre quattromila persone) cos\u00ec come previsto dall'accordo per le Isole minori raggiunto con la Struttura Commissariale per l\u2019emergenza Covid.Sono due i punti vaccinali individuati (rimarranno aperti dalle 8,30 alle 20) dopo il sopralluogo dei giorni scorsi: uno \u00e8 stato allestito all\u2019interno della scuola sottufficiali e in questo caso verr\u00e0 garantita una media di 500 somministrazioni al giorno; l\u2019altro centro vaccinale \u00e8 ospitato nell\u2019ex arsenale militare e qui potranno essere inoculate 2.000 dosi al giorno.\u00abNella campagna vaccinale - fanno sapere Ats e Regione - verranno inclusi anche i soggetti che sono risultati positivi al Coronavirus e che si sono negativizzati da almeno tre mesi (il ciclo vaccinale di queste persone si completa con la somministrazione di un\u2019unica dose vaccinale). Per evitare assembramenti \u00e8 indispensabile il rispetto dell\u2019orario di convocazione. Al momento dell'accettazione sar\u00e0 necessario esibire la tessera sanitaria nonch\u00e9 i moduli di consenso informato e di anamnesi compilati in ogni sua parte. I moduli sono disponibili sui portali istituzionali dell\u2019Assl di Olbia e del Comune di La Maddalena\u00bb.Dopo La Maddalena, la vaccinazione di massa verr\u00e0 fatta anche a Carloforte. Pure in questo caso sono tre i giorni stabiliti per la somministrazione delle dosi: il 21, 22 e 23 maggio."}