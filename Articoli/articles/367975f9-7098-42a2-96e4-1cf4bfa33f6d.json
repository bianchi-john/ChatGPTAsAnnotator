{"id": "367975f9-7098-42a2-96e4-1cf4bfa33f6d", "meta_dataset": "", "meta_language": "Italian", "meta_label": "Group 2", "meta_title": "Vaccini, attenzione all'ingorgo Over 40 allo start e tutti di rincorsa", "url": "https://www.ilrestodelcarlino.it/ferrara/cronaca/vaccini-attenzione-allingorgo-over-40-allo-start-e-tutti-di-rincorsa-1.6426125", "text": "Si apre la settimana del possibile \"ingorgo\" dei vaccini. Una settimana che per\u00f2, dal punto di vista epidemiologico, ricorda molto quella di inizio giugno 2020, quando la prima ondata del Covid declinava verso un'estate (apparentemente) serena. Con i 9 nuovi positivi riportati dal bollettino sanitario di ieri, e i 16 ricoverati a Cona sui 55 posti letto disponibili, la fotografia appare infatti molto simile a quella del 31 maggio dello scorso anno. Pi\u00f9 o meno lo stesso numero di contagiati e di guariti, analoghi anche i pazienti negli ospedali. In questi dodici mesi sono comunque cambiate tante cose, e non solo per la terribile ondata che da ottobre ha fatto schizzare il numero dei decessi (erano 168 il 31 maggio 2020, sono 892 oggi); a indurre un evidente miglioramento \u00e8 stata sicuramente la campagna di vaccinazione.\n\nAl 29 maggio sono state erogate 227.332 somministrazioni, di cui 145.401 prime dosi e 81.931 seconde dosi.\n\nNumeri destinati a schizzare in alto dalle prossime settimane. Dal 3 giugno, infatti, si aprir\u00e0 la corsa alla prenotazione per tutti gli over 40, mentre gi\u00e0 si affollano i ferraresi tra 50 e 54 anni; sia quelli in attesa di ricevere la somministrazione dal proprio medico di base (e si partir\u00e0 luned\u00ec 7), sia quelli che si stanno prenotando direttamente, da alcuni giorni, nei Cup, nelle farmacie o attraverso il Fascicolo Sanitario Elettronico. Negli ultimi giorni abbiamo riferito l'accenno di polemica da parte dei medici di base, che in qualche modo si ritrovano bypassati dopo aver ricevuto una sorta di esclusiva per la vaccinazione di questa fascia d'et\u00e0. Ma dalla Regione, nei giorni scorsi, \u00e8 scattato di fatto il contrordine (peraltro concordato con la Fimmg regionale). L'obiettivo dichiarato \u00e8 quello di quello di accelerare al messimo, perch\u00e9 come detto altre categorie bussano alla porta. Dal 3 giugno potranno prenotarsi i circa 22 mila over 40, mentre si annuncia l'apertura generalizzata a tutti gli altri cittadini. L'indicazione in tal senso data dal commissario straordinario generale Francesco Figliuolo: la prima indicazione \u00e8 quella di accendere il \"semaforo verde\" alle candidature gi\u00e0 da gioved\u00ec, anche se non si esclude la possibilit\u00e0 di un rinvio a gioved\u00ec 10. Proprio per evitare il temuto \"ingorgo\". Da luned\u00ec 7 toccher\u00e0 anche agli operatori turistici. Al vaglio una bozza di convenzione, che sar\u00e0 sottoposta oggi all'approvazione della Giunta regionale e nella quale vengono definite le modalit\u00e0 della campagna e la ripartizione dei costi marginali delle operazioni di vaccinazione in capo alle associazioni di categoria. Chi vorr\u00e0 vaccinarsi dovr\u00e0 candidarsi sul sito della Regione, dove sar\u00e0 predisposta un'area ad hoc, e compilare una scheda indicando, tra l'altro, il settore lavorativo di appartenenza, l'azienda in cui si presta la propria opera, il punto vaccinale prescelto."}