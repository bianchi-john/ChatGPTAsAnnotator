{"id": "29280252-ccea-49c1-8ee1-aa7a5d970be3", "meta_dataset": "", "meta_language": "Italian", "meta_label": "Group 1", "meta_title": "Uccisa a martellate in casa a Livorno, in carcere per l'omicidio l'ex marito: \u00abProgettava la fuga\u00bb", "url": "https://iltirreno.gelocal.it/livorno/cronaca/2021/07/05/news/uccisa-a-martellate-in-casa-a-livorno-in-carcere-per-l-omicidio-l-ex-marito-progettava-la-fuga-1.40464992", "text": "La procura di Livorno ha emesso un decreto di fermo nei confronti dell'uomo, 55 anni, al termine di un lungo interrogatorio che si \u00e8 concluso all'alba di luned\u00ec 5 luglio \n\nLIVORNO. \u00c8 in carcere con l'accusa di omicidio volontario Youssef El Haitami, 55 anni, ex marito di Ginetta Giolli, la donna di 62 anni uccisa a martellate nella sua casa di via Garibaldi, alla periferia di Livorno, e trovata sabato 3 luglio nel suo letto con ferite alla testa.\n\nIl pubblico ministero che coordina le indagini, all'alba di luned\u00ec 5 luglio, ha firmato un decreto di fermo nei confronti del cinquantacinquenne che domenica la testata giornalistica aveva trovato a pochi metri dal luogo dell'omicidio, nella macelleria venduta poche settimane fa.\u00abNon sapevo ci\u00f2 che \u00e8 successo - aveva detto - sono tornato ieri da Roma. Vado subito in questura\u00bb.\n\nDagli uffici della squadra mobile \u00e8 entrato come persona informata sui fatti nel primo pomeriggio di domenica ed \u00e8 uscito da indagato, principale sospettato del delitto. Secondo gli investigatori, l'uomo stava pensando di lasciare l'Italia. Ecco perch\u00e9 \u00e8 stato preso questo provvedimento. Molte le cose che non quadrano nel suo alibi.\n\nUn'amica della vittima che abita nello stesso complesso, infatti, ha raccontato che la sessantaduenne, gioved\u00ec sera, l'aveva chiamata dicendole di avere paura perch\u00e9 l'ex marito era in casa ubriaco. Da quel momento il silenzio. Agli investigatori l'indagato ha fornito una ricostruzione che non ha convinto. A cominciare proprio da quel viaggio a Roma che il cinquatacinquenne avrebbe fatto gioved\u00ec ma che non risulta.\nAdesso saranno gli accertamenti della scientifica a dover chiarire, come \u00e8 stata uccisa la donna. L'arma del delitto \u00e8 stata sequestrata. Ma restano molti dubbbi. A cominciare dal movente. Forse un litigio scoppiato proprio perch\u00e9 la vittima voleva che l'ex marito se ne andasse. La procura ha intanto chiesto la conferma del provvedimento di fermo al giudice per le indagini preliminari."}