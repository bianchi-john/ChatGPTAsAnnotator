{"id": "97ed6bb2-3bb0-4727-91f8-6f09a536a655", "meta_dataset": "", "meta_language": "Italian", "meta_label": "Group 1", "meta_title": "Autostrade, dall\u2019ipotesi revoca all\u2019offerta da 10 miliardi. Benetton, in tre anni da sconfitti a vincitori", "url": "https://www.ilfattoquotidiano.it/2021/04/08/autostrade-dallipotesi-revoca-allofferta-da-10-miliardi-benetton-da-sconfitti-a-vincitori/6159445/", "text": "In meno di tre anni le condizioni poste ai Benetton si sono fatte via via pi\u00f9 morbide e il prezzo per la loro partecipazione \u00e8 aumentato. La revoca delle concessioni, usata a lungo come spauracchio, non \u00e8 stata mai realmente perseguita. Male che vada la famiglia veneta incasser\u00e0 un paio di miliardi di euro\n\nAlla fine hanno vinto i Benetton. Dal 14 agosto 2018, data tragica in cui crolla il ponte Morandi e perdono la vita 43 persone, ad oggi la posizione dei principali azionisti di Autostrade per l\u2019Italia si \u00e8 lentamente, ma inesorabilmente, rafforzata. Dalla revoca delle concessioni senza se e senza ma, si \u00e8 arrivati ai dieci miliardi messi sul piatto di Atlantia per rilevare Autostrade per l\u2019Italia (Aspi). La holding che in realt\u00e0 possiede \u201csolo\u201d l\u201988% di Aspi, riceverebbe fino a 8,8 miliardi. Ai Benetton, che di Atlantia hanno il 30%, andrebbero 2,6 miliardi di euro.\n\nEppure, nei giorni successivi al disastro la politica faceva la faccia feroce: \u201cAvvio immediato dell\u2019iter per la revoca delle concessioni\u201d si sbandierava ai quattro venti. E poi maxi multe, dimissioni dei vertici della societ\u00e0, nuove e pi\u00f9 stringenti regole per le future concessioni, drastica riduzione dei pedaggi. Alla fine, nessuno dei tre governi che si sono nel frattempo succeduti, \u00e8 riuscito davvero a realizzare questo programma, se non in minima parte. Questo nonostante le indagini sul disastro qualche appiglio lo abbiano fornito, con le responsabilit\u00e0 della societ\u00e0 nella carente manutenzione del viadotto messe nero su bianco nelle carte delle indagini. Ma il processo \u00e8 ancora in corso. Alla fine l\u2019unica testa a cadere \u00e8 stata quella dell\u2019ex amministratore delegato Giovanni Castellucci, dimessosi nel 2019 e finito agli arresti (poi revocati) a causa dei contenuti di intercettazioni in cui, tra l\u2019altro, si parlava della soddisfazione dei Benetton per i risparmi sulla manutenzione della rete autostradale.\n\nLa strada della revoca anticipata delle concessioni \u00e8 apparsa in realt\u00e0 da subito tortuosa e incerta. Questo nonostante nel febbraio 2020 il governo riduca per decreto da 23 a 7 miliardi il risarcimento da corrispondere. Mossa comunque non intaccabile sul piano del diritto. Le trappole giuridiche sono tante, i rischi di imbarcarsi in un lungo contenzioso legale dagli esiti incerti preoccupano. La \u201cprova di forza\u201d viene minacciata ma mai attuata, anche perch\u00e9 l\u2019Unione europea vigila sul rispetto delle regole di diritto e sulla tutela degli azionisti di minoranza. L\u2019ipotesi revoca continuer\u00e0 ad essere sventolata come uno spauracchio ma con un effetto che scivola pian piano nell\u2019insignificanza.\n\nIl governo continua per\u00f2 a premere perch\u00e9 i Benetton mollino la presa: Autostrade dev\u2019essere ceduta. La famiglia veneta non dice di no ma naturalmente tutto dipende dal prezzo. E qui parte un altro lungo braccio di ferro. Lo scorso 15 luglio dopo un lungo e teso vertice notturno a palazzo Chigi tra societ\u00e0 e governo, una soluzione inizia a prendere forma. Il punto fermo \u00e8 la cessione della partecipazione di maggioranza a Cassa depositi e prestiti e un graduale disimpegno della famiglia Benetton. A questo punto per\u00f2 parte il balletto sul valore dei Autostrade e quindi sulla cifra da pagare. \u201cHa da pass\u00e0 \u2018a nuttata\u201d si dice a Napoli, ma lo sanno bene anche a Ponzano Veneto. Ogni giorno che passa \u00e8 un punto a favore di Atlantia. Si parte da una valutazione iniziale di Autostrade di circa 6 miliardi di euro, quattro in meno della cifra raggiunta oggi. Calcolare il valore di un concessionario che pu\u00f2 contare su incassi pi\u00f9 o meno stabili nel tempo, \u00e8 relativamente semplice. Ma le incertezze legali e l\u2019ammontare dei risarcimenti complicano la faccenda.\n\nInoltre Atlantia ha tra i suoi soci non solo i Benetton ma anche importanti soggetti finanziari internazionali. Dal fondo sovrano di Singapore Gic, alle banche Hsbc e Lazard, fino a combattivi fondi speculativi come il britannico Tci. Se per i Benetton non tirare troppo sul prezzo pu\u00f2 avere un senso, viste le connessioni che da tempo la famiglia coltiva con la politica, lo ha molto meno per gli altri soci. Che infatti si appellano all\u2019Unione europea per chiedere il pieno rispetto delle condizioni di mercato dell\u2019operazione. Il governo Conte 2 prova anche a legare i destini di Autostrade a quelli di Alitalia, sollecitando un impegno finanziario di Atlantia nell\u2019ennesimo tentativo di rilancio della compagnia. Non se ne far\u00e0 nulla. L\u2019emergenza pandemia fa passare il dossier in secondo piano.\n\nLo scorso ottobre Cdp, insieme ai fondi Blackstone (statunitense) e Macquaire (australiano) presenta finalmente una prima offerta ad Atlantia. Che viene rimandata al mittente. Autostrade viene valutata tra i 7 e i 9 miliardi, ma poi ci sono altri calcoli come quello sui possibili futuri risarcimenti che resterebbero a carico di Atlantia. Quindi la vera cifra \u00e8 pi\u00f9 bassa. Il fondo inglese Tci fa sapere di ritenere congrua una valutazione di almeno 2 miliardi pi\u00f9 alta. In dicembre arriva una seconda offerta di Cdp. Non cambia molto e non cambia neanche la risposta di Atlantia. Poi, con il cambio di governo, tutto si congela per un po\u2019. Lo scorso febbraio il gruppo Gavio rileva la quota di minoranza di Astm. E\u2019 un\u2019operazione che non ha direttamente a che fare con Atlantia. Ma pur sempre di autostrade si tratta e le cifre pagate forniscono elementi a favore di chi sostiene che il vero valore di Aspi sia pi\u00f9 alto di quello offerto da Cdp e soci.\n\nSi arriva cos\u00ec alla nuova offerta dello scorso 25 marzo. La cifra non cambia molto: 9,1 miliardi per il 100% di Autostrade. Ma questa volta la proposta \u00e8 vincolante (ossia impegna il proponente se accettata) e la cifra \u00e8 \u201creale\u201d. Tra ristori Covid e riduzione del rischio risarcimenti la somma finale non dovrebbe infatti discostarsi molto da quella prospettata. Tant\u2019\u00e8 che da Atlantia arriva una sostanziale apertura seppur con contrasti tra i soci. Sembra quasi cosa fatta. Meglio, sembrava. La proposta arrivata dalla Spagna riapre infatti i giochi. Difficile dire come andr\u00e0 a finire. L\u2019unica cosa quasi certa \u00e8 che il prezzo pagato ai soci di Atlantia si alzer\u00e0 ancora un po\u2019."}