{"id": "c9e49f68-e87e-43ae-ba0d-55ecca379934", "meta_dataset": "", "meta_language": "Italian", "meta_label": "Group 2", "meta_title": "Novara, 52enne si vaccina: ma mezz\u2019ora dopo viene a mancare", "url": "https://www.lastampa.it/novara/2021/05/30/news/muore-mezz-ora-dopo-il-vaccino-ad-arona-indagano-i-carabinieri-1.40333319", "text": "Si era vaccinato questo pomeriggio al Pala Green di Arona, nel Verbano-Cusio-Ossola, sulle rive del lago Maggiore. E\u2019 morto mezz\u2019ora dopo. Andrea Pirali, 52 anni, che ad Arona abitava, aveva ricevuto l\u2019iniezione alle 14.45 nell\u2019hub vaccinale. E\u2019 andato a casa dopo i 15 minuti obbligatori di osservazione.\n\nAlle 16,30, poco dopo essere rientrato, l\u2019uomo si \u00e8 sentito male. E\u2019 arrivata un\u2019ambulanza che lo ha portato in ospedale ma Pirali \u00e8 morto subito dopo il suo arrivo. Un malore, dice chi \u00e8 intervenuto sul posto per soccorrerlo, ma la concomitanza con il vaccino anti-Covid appena ricevuto ha fatto comunque scattare i controlli.\n\nSono intervenuti i carabinieri, \u00e8 stata informata la procura di Verbania e sul corpo dell\u2019uomo sar\u00e0 disposta l\u2019autopsia che servir\u00e0 per capire se possano esserci state correlazioni tra il decesso e somministrazione del siero anti-Covid. \u201cDomani la campagna vaccinale continua come da programma perch\u00e9 dopo l\u2019intervento delle forze dell\u2019ordine nulla \u00e8 stato sequestrato all\u2019hub vaccinale\u201d, spiega il sindaco di Arona, Federico Monti."}