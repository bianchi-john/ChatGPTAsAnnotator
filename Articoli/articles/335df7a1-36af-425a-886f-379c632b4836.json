{"id": "335df7a1-36af-425a-886f-379c632b4836", "meta_dataset": "", "meta_language": "Italian", "meta_label": "Group 1", "meta_title": "Vaccini, due terzi di fiale AstraZeneca nei frigo. Il viceministro della Salute Sileri contro Aifa: \u201cUn mese fa chiesi di cambiare, zero risposte\u201d", "url": "https://www.ilfattoquotidiano.it/2021/03/08/vaccini-due-terzi-di-fiale-astrazeneca-nei-frigo-il-viceministro-della-salute-sileri-contro-aifa-un-mese-fa-chiesi-di-cambiare-zero-risposte/6126448/", "text": "Il vaccino sviluppato dall\u2019universit\u00e0 di Oxford \u00e8 nell\u2019occhio del ciclone per le dosi pattuite e mai consegnate in Europa, ma in Italia \u00e8 al centro di un paradosso inverso: due terzi delle dosi consegnate \u00e8 ancora nei frigoriferi. Se \u00e8 andata cos\u00ec non \u00e8 colpa del produttore, non \u00e8 colpa dell\u2019Europa. Una circolare del ministero della Salute oggi ha autorizzato l\u2019uso di AstraZeneca anche agli over 65. La decisione mette fine a un ritardo che ha lasciato senza protezione la parte di popolazione pi\u00f9 a rischio per oltre un mese, e proprio alla vigilia della terza ondata. Il 29 gennaio l\u2019Agenzia europea del Farmaco (Ema) ne aveva autorizzato l\u2019uso dai 18 anni in s\u00f9. In Italia fino ad oggi \u00e8 stato invece limitato per fasce d\u2019et\u00e0: prima fino ai 55 anni, poi ai 65enni e solo da oggi \u2013 con la circolare a firmata del dg della prevenzione Giovanni Rezza \u2013 sar\u00e0 un \u201cvaccino per tutti\u201d. Dunque da somministrare dai 18 anni in s\u00f9, come indicato dall\u2019Ema. Nel frattempo, per\u00f2, per oltre un mese non ha protetto chi ne aveva pi\u00f9 bisogno, pur essendo materialmente a disposizione della popolazione italiana.\n\nPerch\u00e9 \u00e8 successo? La formulazione del vaccino \u00e8 la stesa, a cambiare sono stati solo timbri e tempi della burocrazia che, per motivi ancora da capire, ha stabilito a un certo punto di fissare (e poi spostare) i limiti di et\u00e0, col risultato di lasciar sguarnita per oltre un mese la parte di popolazione pi\u00f9 bisognosa di protezione. La pi\u00f9 anziana e pi\u00f9 fragile, proprio quando i contagi hanno ripreso a correre pi\u00f9 forte che mai. Ecco, questa burocrazia ha ora un nome e un indirizzo: \u00e8 il regolatore dei farmaci in Italia, l\u2019Aifa. Il 29 gennaio l\u2019Agenzia Europea (Ema) aveva approvato il vaccino senza alcun limite di et\u00e0. Un\u2019indicazione inizialmente non recepita dall\u2019agenzia italiana del farmaco la quale ha prima approvato l\u2019uso limitatamente alla fascia dai 18 ai 55 anni, per poi estenderlo venti giorni dopo dai 55 ai 65 anni. Un avvio a singhiozzo, nonostante le evidenze scientifiche dimostrassero non solo la sicurezza ma anche l\u2019efficacia per classi di popolazione di et\u00e0 maggiore. Sul tema \u00e8 dovuto intervenire lo stesso ministro Speranza assicurando che \u201cdomani, il giorno dopo al massimo, dal ministero della Salute arriver\u00e0 la circolare che estende la somministrazione alla popolazione over 65\u201d.\n\n\u201cC\u2019\u00e8 voluto pi\u00f9 di un mese, una cosa gravissima\u201d, tuona il viceministro Pierpaolo Sileri che punta il dito contro i vertici dell\u2019Agenzia. E la sua rabbia \u00e8 legata al fatto che fu proprio dalla sua casella di posta elettronica che l\u20191 di febbraio, vale a dire due giorni dopo l\u2019ok dell\u2019Ema e oltre un mese fa, era partita una mail alla direzione generale dell\u2019Agenzia. Il vice di Speranza chiedeva \u201cChiarimenti sul vaccino AstraZeneca\u201d. Sei righe nelle quali Sileri invitava il DG Nicola Magrini a \u201crivedere le indicazioni in merito all\u2019et\u00e0 e/o fragilit\u00e0 che creano a mio avviso confusione, e verosimilmente non rispecchiano appropriatamente i dati scientifici che abbiamo a disposizione. Con particolare considerazione nella fascia tra i 55 e i 65 anni\u201d. Ma a quella mail, racconta ora Sileri, non \u00e8 mai seguita risposta. \u201cNel frattempo si \u00e8 perso tempo prezioso\u201d, chiosa il medico. E cos\u00ec ci sono voluti 20 giorni per autorizzare quel che chiedeva e un mese e pi\u00f9 per omologarsi alle indicazioni iniziali dell\u2019Ema, alla quale per altri versi \u2013 vedi monoclonali o vaccini russi \u2013 Aifa dice di attenersi rigorosamente.\n\n\u201cE\u2019 arrivato a chiederlo il ministro in persona \u2013 attacca Sileri \u2013 nonostante l\u2019avessi fatto io stesso pi\u00f9 di un mese fa. Abbiamo cos\u00ec perso un mese importantissimo nel quale sono rimaste scoperte fasce d\u2019et\u00e0 vulnerabili. Parliamo di un mese di ritardo su un vaccino alla vigilia della terza ondata: \u00e8 un fatto di una gravit\u00e0 inaudita\u201d. La falsa partenza a singhiozzo del terzo vaccino disponibile in Italia spiega perch\u00e9 nei freezer sono stipate 1,5 milioni di dosi consegnate dalla multinazionale, mentre quelle utilizzate sono soltanto 516.489, in pratica soltanto un terzo."}