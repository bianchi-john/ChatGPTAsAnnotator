{"id": "1d30b367-5483-402c-a747-f914b1a28034", "meta_dataset": "", "meta_language": "Italian", "meta_label": "Group 2", "meta_title": "Alitalia: se il piano di \u201crilancio\u201d sembra un\u2019eutanasia programmata", "url": "https://www.ilprimatonazionale.it/economia/alitalia-piano-rilancio-eutanasia-programmata-195345/", "text": "Ci sono voluti mesi di trattative su Alitalia per tornare, infine, al progetto iniziale. Quello dell\u2019Unione Europea, s\u2019intende, non del governo. Ammesso che l\u2019esecutivo (due esecutivi, a dir la verit\u00e0) ne avesse uno che non fosse quello di attendere istruzioni da Bruxelles. Perch\u00e9, di fatto, \u00e8 questo ci\u00f2 che \u00e8 avvenuto.\n\nL\u2019unica \u201cfiammata\u201d si \u00e8 avuta lo scorso 23 aprile. In quella data il ministro allo Sviluppo economico Giancarlo Giorgetti aveva deliberato, nelle more degli infiniti tavoli di confronto, uno stanziamento (non autorizzato dalla Commissione) da 50 milioni per pagare dipendenti e fornitori. Sembrava il preludio ad una qualche prova di forza: \u00e8 stato solo un fuoco di paglia. Tanto che gli stipendi di maggio verranno, per ora, pagati solo al 50%.\n\nAlitalia dimezzata\n\nPercentuale (quasi) identica varr\u00e0 anche per la \u201cnuova\u201d Alitalia. Ita \u2013 Italia trasporto aereo (questo il nome della societ\u00e0) dovrebbe, stando ai piani, vedere la luce entro agosto. Al fine di garantire la discontinuit\u00e0 tra le due, dall\u2019Ue \u00e8 per\u00f2 stata imposta una cura dimagrante che taglier\u00e0 all\u2019incirca a met\u00e0 l\u2019attuale perimetro aziendale. Vale per la flotta, che non superer\u00e0 i 55/60 velivoli quando oggi sono quasi il doppio: ci chiediamo in che mondo una compagnia possa spiccare il volo quando l\u2019unica politica che viene portata avanti \u00e8 quella del continuo \u2013 e costosissimo, perch\u00e9 riduce progressivamente la produttivit\u00e0 \u2013 ridimensionamento del proprio \u201cparco macchine\u201d. Vale per i dipendenti, pressoch\u00e9 dimezzati rispetto ad oggi.\n\nAnalogo discorso anche per servizi di terra, manutenzione e programma fedelt\u00e0 (un milione di clienti attivi iscritti al MilleMiglia): dovranno andare tutti a gara. Alla quale potr\u00e0 partecipare anche Ita, beninteso. A costo per\u00f2 di scucire suon di milioni persino per lo storico logo della \u201cA\u201d tricolore: senza di esso il costo (acquisto, pubblicizzazione, rifacimento delle dotazioni) potrebbe toccare il mezzo miliardo.\n\nRisultato? Stando alle prime, pur spannometriche, stime, Alitalia \u2013 ci ostiniamo a chiamarla cos\u00ec \u2013 perder\u00e0 il 50% delle rotte su Fiumicino e oltre il 10% di quelle su Linate. E sempre dimezzato sar\u00e0 l\u2019impegno pubblico. Perch\u00e9 se i progetti iniziali parlavano di 3 miliardi in termini di ricapitalizzazione, adesso l\u2019esborso si limiter\u00e0 a meno di 1,5 miliardi da qui al 2023. Per il resto si vedr\u00e0: la Commissione vigila, pronta ad intervenire al (suo) bisogno. Chiudendo nel frattempo non uno ma due occhi sui multipli di queste cifre che nel frattempo hanno \u2013 giustamente \u2013 scucito altre nazioni europee a sostegno delle proprie compagnie di bandiera.\n\nE\u2019 il solito strabismo di foggia brussellese: le leggi per gli amici si interpretano, per i nemici si applicano. Tanto pi\u00f9 se c\u2019\u00e8 la possibilit\u00e0 di far nascere gi\u00e0 morta una compagnia s\u00ec in difficolta da prima della pandemia, ma che dopo l\u2019azzeramento del mercato giocava su un campo da gioco livellato con tutte le altre. Dicono che sia, questo, uno dei prerequisiti del libero mercato. L\u2019Ue l\u2019ha appena inclinato, per di pi\u00f9 cospargendolo di olio. E mettendo in basso una serie di tagliole."}