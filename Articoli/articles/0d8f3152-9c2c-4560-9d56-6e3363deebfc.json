{"id": "0d8f3152-9c2c-4560-9d56-6e3363deebfc", "meta_dataset": "", "meta_language": "Italian", "meta_label": "Group 2", "meta_title": "Myanmar, mentre l\u2019Europa tentenna, Praga \u00abapre\u00bb al governo clandestino", "url": "https://ilmanifesto.it/myanmar-mentre-leuropa-tentenna-praga-apre-al-governo-clandestino/", "text": "Nel congratularsi con Linn Thant, designato dal governo ombra birmano come una sorta di ambasciatore provvisorio presso il governo della Cechia, il ministro degli Esteri di Praga Martin Tlapa si \u00e8 spinto un po\u2019 pi\u00f9 in la.\n\nE mentre i suoi colleghi europei titubano e tentennano, il capo della diplomazia ceca parla all\u2019\u00abamico\u00bb Linn senza mezzi termini: \u00abLa nostra posizione \u2013 gli scrive in una lettera che il manifesto ha potuto vedere \u2013 \u00e8 chiara: non riconoscere il nuovo regime come governo\u2026sosteniamo il Committee Representing Pyidaungsu Hluttaw (Crph-parlamento clandestino ndr) e salutiamo la nascita del Governo di unit\u00e0 nazionale (Nug)\u00bb. Se non \u00e8 un riconoscimento, la Cechia ci va vicino ed \u00e8 comunque la prima nazione a sbilanciarsi per un obiettivo verso il quale promette di adottare \u00abl\u2019approccio pi\u00f9 adatto\u00bb nei forum internazionali.\n\nBench\u00e9 una lettera non sia che un pezzo di carta, il peso della posizione ceca rompe il silenzio che, dal Consiglio di sicurezza Onu all\u2019Asean (che rema contro un embargo di armi al Myanmar) circonda il dossier birmano, molto caldo nell\u2019arena internazionale. Si \u00e8 visto all\u2019Oms che ha rifiutato le credenziali della giunta mentre all\u2019Ufficio del lavoro (Ilo) ancora si deve decidere se riconoscere il nuovo regime o le credenziali proposte dal Nug.\n\nIl Myanmar intanto continua a infiammarsi con notizie quotidiane di azioni di guerriglia urbana che testimoniano un salto di qualit\u00e0 nella resistenza al golpe ma con un futuro incerto se il silenzio del mondo dovesse rimanere tale. La diaspora continua a muoversi: ieri in Duomo la comunit\u00e0 birmana in Italia si \u00e8 trovata con l\u2019arcivescovo di Milano mons. Delpini per una preghiera interreligiosa e d\u00e0 appuntamento a met\u00e0 maggio per un global strike in diverse citt\u00e0 del pianeta. Alla preghiera almeno duecento persone e anche la modella birmana May. Per il suo impegno anti giunta \u00e8 entrata nella lista nera dei militari."}