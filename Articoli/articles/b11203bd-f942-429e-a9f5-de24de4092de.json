{"id": "b11203bd-f942-429e-a9f5-de24de4092de", "meta_dataset": "", "meta_language": "Italian", "meta_label": "", "meta_title": "Tutti titolari tranne Alex Meret", "url": "https://www.ilfoglio.it/sport/2021/07/02/news/tutti-titolari-tranne-alex-meret-2606251/", "text": "Quella frase si era trasformata subito in verbo. Anche perch\u00e9 a pronunciarla per primo era stato Roberto Mancini. \"L\u2019Italia ha 26 titolari\", aveva giurato pubblicamente il citt\u00ec. E tutti avevano applaudito. La successiva evangelizzazione era stata portata avanti prima da Chiesa e Spinazzola, poi via via da tutti gli altri. Perch\u00e9 nessuna verit\u00e0 \u00e8 pi\u00f9 forte di una bugia bianca ripetuta in continuazione. Il problema \u00e8 che le scritture apocrife suggeriscono una realt\u00e0 leggermente diversa. In quel gruppo di titolari ce n\u2019\u00e8 uno destinato a non diventarlo mai. Salvo eventi socio politici o catastrofali. Le prove empiriche sono evidenti.\nIn questo Europeo Roberto Mancini ha concesso minuti a tutti. Ma proprio a tutti. Anche a Sirigu, la riserva con il numero uno stampato sulla schiena. \u00c8 entrato al posto di Donnarumma a un minuto dalla fine della sfida col Galles. Un modo raffinato per concedergli un applauso, per chiudere un cerchio che a 34 anni dovrebbe portarlo lontano dal Torino. E soprattutto dalla Nazionale. Cos\u00ec Alex Meret si \u00e8 ritrovato solo. All\u2019improvviso si \u00e8 trasformato nell\u2019unico giocatore a non essere mai stato preso in considerazione, in un terzo portiere della titolarit\u00e0 putativa, pi\u00f9 raccontata che dimostrata.\n\nLe prime quattro partite le ha passate a guardar giocare gli altri, testimone di un destino collettivo che pu\u00f2 essere osservato ma non scritto. Il suo nome non \u00e8 finito in nessun articolo di giornale. La sua faccia non \u00e8 stata catturata da nessuna telecamera. Il suo cognome non \u00e8 stato scandito da nessun tifoso. Pi\u00f9 comparsa che attore non protagonista, il portiere del Napoli ha potuto riaffermare la sua specificit\u00e0 solo in relazione a quell\u2019entit\u00e0 astratta chiamata gruppo. Le ultime foto caricate sui social network raccontano di lui attraverso gli altri. La maglia della Nazionale non si vede mai. O \u00e8 sostituita da divisa di allenamento o \u00e8 coperta dalla pettorina delle riserve. Gli scatti mostrano soprattutto abbracci. Uno a Di Lorenzo, con la scritta \u201cEmozioni\u201d. Un\u2019altro a manipolo di compagni corredato dalla didascalia\u201cTre su tre! Grandi ragazzi\u201d. Poi pi\u00f9 niente.\n\nL\u2019Europeo di Meret fa tornare alla mente una frase di \u201cL\u2019uomo \u00e8 forte\u201d, dove Corrado Alvaro si chiede: \"Lei crede possibile che un uomo possa passare sulla terra senza aver detto nulla di quello che ha nel suo cuore e senza avere la sua parte?\". E ancora: \"La vita non \u00e8 altro che un rasentarsi di solitudini\". In queste settimane Meret ha coltivato la sua solitudine. L\u2019ha messa al servizio degli altri. Ha rassicurato, spronato, infuso calma, rincuorato. Anche se forse era pi\u00f9 lui ad averne bisogno. Quel ragazzo cresciuto con il mito di Buffon (\"Mi piacerebbe assomigliargli in qualsiasi cosa. Lui \u00e8 un grandissimo campione, il portiere pi\u00f9 forte di tutti i tempi\"), si \u00e8 ritrovato intrappolato nel ruolo di riserva della riserva. Con Giulio Nuciari, santino dei portieri confinati in panchina a tempo indeterminato, come nume tutelare. Proprio come era successo a Tacconi, Pagliuca, Bucci, Toldo, Amelia, Peruzzi, De Sanctis, Perin, Abbiati, Antonioli, Marchetti. Portieri che negli ultimi trent\u2019anni sono stati legati insieme dallo stesso destino: trascorrere un\u2019intera competizione internazionale senza versare una goccia di sudore. Eroi residuali che in qualche caso sono riusciti a riscattarsi, a diventare titolari. Ed \u00e8 questa la vera sfida per un portiere che sembrava destinato a un futuro a tinte brillanti. \n\n\"Io Meret lo chiamavo \u2018vecchietto\u2019 perch\u00e9 mi sembrava avanti anni luce - ha detto nel 2017 Fabrizio Ferron, allora preparatore dei portieri dell\u2019Under 17 - tecnicamente forse \u00e8 pi\u00f9 completo di Donnarumma, anche per un discorso di conformazione fisica\". Un concetto che qualche mese fa \u00e8 stato ribadito alla Gazzetta anche da Giovanni Galli: \"Meret, da un punto di vista tecnico, \u00e8 il portiere pi\u00f9 bravo d\u2019Italia, ma si deve svegliare \u00c8 introverso, timido. Deve far sentire la sua presenza in porta, al momento \u00e8 questo che gli manca\". Lo svolgimento non \u00e8 stato sempre coerente con l\u2019incipit. A 24 anni Meret \u00e8 diventato un grande portiere, ma non abbastanza per scalzare definitivamente Ospina, per mettere in crisi la titolarit\u00e0 di Donnarumma. Il Napoli ha fatto capire di voler puntare tutto su di lui. Ma questo non \u00e8 il momento per pensarci. Perch\u00e9 qualsiasi futuro, nel giorno della sfida contro il Belgio, appare remoto e sfumato come un acquerello. Oggi c\u2019\u00e8 solo il presente. Anche se quello di Meret con gli azzurri \u00e8 solo il riflesso del destino altrui. E forse per questo il terzo portiere \u00e8 l\u2019unico giocatore al riparo dalla grandinata di retorica che si \u00e8 abbattuta su questa Nazionale."}