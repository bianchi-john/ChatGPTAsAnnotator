{"id": "53d150f9-59a8-4ed9-a1ca-b6fceeddcccf", "meta_dataset": "", "meta_language": "Italian", "meta_label": "Group 1", "meta_title": "Terapie Covid, l'Oms aggiorna le linee guida: aggiunti due farmaci", "url": "https://www.repubblica.it/salute/2021/07/08/news/cura_covid_l_oms_aggiorna_le_linee_guida_aggiunti_due_farmaci-309454379/", "text": "NON ESISTE ancora una cura specifica contro Covid-19, ma alcuni farmaci si stanno rivelando utili nella gestione dell'infezione. L'Organizzazione mondiale della sanit\u00e0 (Oms) ha aggiornato le linee guida per il trattamento dei malati inserendo due farmaci, sotto osservazione da tempo: tocilizumab e sarilumab.\n\nSono i primi medicinali che si sono rivelati efficaci contro il Covid, dopo i corticosteroidi raccomandati sempre dall'Oms lo scorso settembre. Agiscono bloccando l'eccessiva reazione immunitaria che spesso si sviluppa in chi si infetta.\n\nNello specifico si tratta di anticorpi monoclonali usati nel trattamento dell\u2019artrite reumatoide, malattia infiammatoria autoimmune. Indicati per malati in condizioni non gravi, bloccano il recettore dell'interleuchina-6, una delle citochine pi\u00f9 importanti coinvolte nell\u2019infiammazione che si sviluppa nella seconda fase della malattia, e vanno presi insieme ai corticosteroidi.\n\nLa decisione \u00e8 arrivata sulla base dell'analisi dei dati di oltre 10.000 pazienti coinvolti in 27 studi clinici. Hanno mostrato una riduzione di morte del 13% rispetto alle cure standard e del 28% delle probabilit\u00e0 di essere sottoposti a ventilazione meccanica. Dunque 15 morti in meno ogni 1000 pazienti e 23 pazienti in meno intubati.\n\nUna speranza in pi\u00f9 per chi si ammala. Anche se, sottolinea il direttore generale dell'Oms, Tedros Adhanom Ghebreyesus, \"questi farmaci rimangono inaccessibili per la maggior parte del mondo\" . La distribuzione iniqua dei vaccini, continua, \"significa che gli abitanti dei paesi a basso e medio reddito sono pi\u00f9 a rischio di forme gravi di Covid. Il maggiore bisogno di questi farmaci \u00e8 proprio nei paesi che attualmente vi hanno meno accesso. Serve un cambio urgente su questo\". Per migliorare l'accesso a questi prodotti salva-vita, l'Oms chiede alle aziende di ridurre i prezzi e rendere disponibili le forniture per i paesi a basso e medio reddito, soprattutto quelli dove il Covid \u00e8 in aumento, oltre a siglare accordi trasparenti."}