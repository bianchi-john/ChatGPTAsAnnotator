{"id": "ad89700a-da40-4c91-9f50-4d68d2bc3582", "meta_dataset": "", "meta_language": "Italian", "meta_label": "Group 1", "meta_title": "Senza via d\u2019uscita se le correnti restano strumenti di potere", "url": "https://ilmanifesto.it/senza-via-duscita-se-le-correnti-restano-strumenti-di-potere/", "text": "Stiamo assistendo al naufragio dei magistrati, travolti da una serie di sconcertanti vicende, e nessuna scialuppa di salvataggio \u00e8 alle viste.\n\nCi\u00f2 che si rischia non \u00e8 la condanna di singoli comportamenti inaccettabili, ma la delegittimazione dell\u2019intero ordine e la messa in discussione del principio costituzionale che assicura ai giudici l\u2019autonomia e l\u2019indipendenza \u00abda ogni altro potere\u00bb (come scrive l\u2019art. 104 della Costituzione), nonch\u00e9 la stessa possibilit\u00e0 di amministrare la giustizia \u00abin nome del popolo\u00bb (come ci ricorda l\u2019art. 101 della Costituzione).\n\nNon sar\u00e0 una commissione d\u2019inchiesta a poter restituire l\u2019onore perduto dai giudici, la cui causa risiede in disinvolte o illecite condotte, le quali si sono rilevate troppo diffuse rischiando di far passare l\u2019idea del \u00abcos\u00ec fan tutti\u00bb.\n\nD\u2019altronde, non ci si pu\u00f2 attendere nulla di buono dalla commissione parlamentare che \u00e8 stata istituita, perch\u00e9 formata non tanto per indagare gli intrecci perversi che hanno riguardato alcuni magistrati, ma coinvolto anche diversi esponenti politici (il caso Palamara lo ha evidenziato), quanto per mettere sotto processo il sistema giudiziario nel suo complesso.\n\nNeppure il referendum promosso dalla strana coppia Radicali-Lega contro la magistratura pu\u00f2 essere una fonte di rigenerazione. Sono in molti a ritenere che sia giunto finalmente il tempo per \u00abregolare i conti\u00bb tra una politica, all\u2019attacco, e i giudici, in un momento di grave difficolt\u00e0 di questi ultimi. Ma, la politica non appare il miglior giudice della magistratura.\n\nNON SARANNO NEPPURE le auspicate riforme promosse dalla Ministra della giustizia e imposte dall\u2019Europa sui tempi dei processi civili e penali a restituire credibilit\u00e0 ai giudici. Se si dovesse riuscire a rendere un po\u2019 pi\u00f9 efficiente l\u2019inferno senza fine dei processi italiani avremmo ottenuto un bel risultato, senza perci\u00f2 poter ridurre il tasso di diffidenza nei confronti del sistema esploso a seguito dei comportamenti individuali di troppi esponenti di rilievo del mondo dei giudici.\n\nNon hanno certo contribuito a superare la crisi che sta travolgendo l\u2019ordine della magistratura le risse \u2013 preferibilmente televisive \u2013 alle quali abbiamo assistito, attoniti, tra magistrati sino a ieri osannati per la probit\u00e0 dei comportamenti; n\u00e9 ha aiutato il fragoroso silenzio delle correnti, le quali pure sono state direttamente trascinate nella melma; cos\u00ec come insufficienti sono apparsi i balbettii dell\u2019organo cui spetta il governo della magistratura. Tutti incapaci di reagire all\u2019onda d\u2019urto.\n\nUNA SITUAZIONE DIFFICILE dalla quale solo i magistrati potranno tirarsi fuori dimostrando a se stessi, e al mondo, di non essere cos\u00ec come la cronaca li dipinge. Proprio le vituperate correnti dovrebbero prendere la parola per attestare, con riflessioni innovative e comportamenti di fatto conseguenti, di non essere solo strumenti di potere, ma espressione di culture della giurisdizione diverse e tutte legittime in un contesto di pluralismo associativo.\n\nA loro spetta dimostrare che non risponda al vero l\u2019immagine che li raffigura come strutture organizzate cui si aderisce unicamente per ottenere benefici personali. Non \u00e8 sopportabile l\u2019idea che ci si iscriva ad una corrente solo per una promozione o per aspettative di carriera. Se cos\u00ec fosse avrebbe buon gioco chi propone la loro cancellazione.\n\nSE SI GUARDA ALLA STORIA della magistratura si possono trovare le vere ragioni che legittimano l\u2019associazionismo e la sua articolazione interna. Basta pensare alla nobile vicenda che port\u00f2 nell\u2019ormai lontano 1964 alla fondazione di Magistratura Democratica. Un gruppo di magistrati che voleva mutare il modo di interpretare il ruolo dei giudici, lasciandosi alle spalle la vecchia cultura liberale \u2013 se non direttamente autoritaria-conservatrice \u2013 allora dominante per porre al centro del proprio operato la dimensione propriamente costituzionale.\n\nFu la volont\u00e0 di innovare radicalmente, di rendere pi\u00f9 democratica la visione del diritto, che mosse ad aprire lo scontro tra correnti; magistrati disposti a mettere a rischio anche le proprie carriere in nome di un\u2019idea di giustizia. Fu proprio la nascita delle \u00abcorrenti\u00bb a dare impulso al rinnovamento.\n\n\u00c8 lo sfocarsi delle ragioni della diversit\u00e0 che rende opaca la divisione tra gruppi di magistrati. Qual \u00e8 lo scontro culturale che attraversa oggi le diverse anime della magistratura? C\u2019\u00e8 un solo modo per riaffermare l\u2019utilit\u00e0 delle correnti come strumenti di progresso: ed \u00e8 quello di rilanciare le ragioni delle differenze tra le varie componenti della magistratura. Si tratta di abbandonare le difese corporative e farsi motore del cambiamento, denunciando con forza i malanni della giustizia. Partendo dalla convinzione che ancora oggi, dentro e fuori la magistratura, non tutti la pensino allo stesso modo.\n\nDiventa necessario chiarire quali sono le proposte che valgono a qualificare Magistratura Democratica rispetto ai colleghi di Magistratura Indipendente, ovvero alle altre componenti dell\u2019Associazione Nazionale dei Magistrati.\n\n\u00c8 PER QUESTO CHE bisogna rivolgere uno stringente invito ai magistrati affinch\u00e9 volgano la propria attenzione non tanto al proprio interno (lasciando al Csm e al Ministero della giustizia, nelle rispettive competenze, organizzare i servizi e il funzionamento della giustizia; ad essi e non alle correnti spetta di occuparsi di nomine e provvedimenti disciplinari), quanto a quel che avviene al di fuori della corporazione, nel mondo che essi sono chiamati a giudicare.\n\nPortare al centro della riflessione le ragioni della costituzione, del garantismo e del giusto processo, contrastando le perversioni del populismo giudiziario: sarebbe questo un ottimo modo per rivendicare poi piena autonomia dell\u2019ordine e richiamare noi tutti alla necessit\u00e0 che la giustizia sia esercitata in nome del popolo."}