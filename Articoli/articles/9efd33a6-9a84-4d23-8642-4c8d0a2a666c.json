{"id": "9efd33a6-9a84-4d23-8642-4c8d0a2a666c", "meta_dataset": "", "meta_language": "Italian", "meta_label": "Group 1", "meta_title": "\u00abCi vogliono tenere fuori dal Mediterraneo perch\u00e9 siamo testimoni scomodi\u00bb", "url": "https://www.editorialedomani.it/fatti/ci-vogliono-tenere-fuori-dal-mediterraneo-perche-siamo-testimoni-scomodi-rx40w3wq", "text": "Medici senza frontiere torna in mare con la nave Geo Barents per salvare le vite dei migranti: \u00abDecidiamo di tornare in mare come nel 2015. Delegare alla guardia costiera libica il soccorso in mare \u00e8 cinico e inadeguato, ci sono obblighi internazionali. Gli stati si nascondono dietro scuse non accettabili\u00bb ha detto la presidente di Medici senza frontiere Italia Claudia Lodesani, che ha ribadito: \u00abItalia e Malta da due anni hanno smantellato il soccorso in mare, non intervengono e non coordinano\u00bb e anzi \u00absi tenta di tenere le organizzazioni fuori dal Mediterraneo perch\u00e9 siamo testimoni scomodi\u00bb.\n\nDietro c\u2019\u00e8 quella che definiscono una doppia \u00abipocrisia\u00bb: \u00abLa guardia costiera libica non \u00e8 in grado e non vuole rispondere ai salvataggi\u00bb e non si pu\u00f2 \u00abpensare che sia un porto sicuro: conosciamo la situazione\u00bb. Allo stesso modo, conclude la presidente, \u00e8 \u00abipocrita e strumentale l\u2019uso del Covid come giustificazione per chiudere i porti, con tutte le difficolt\u00e0 che ci possono essere\u00bb. A oggi, ha detto riferendosi ai naufragi, \u00abqueste morti sarebbero evitabili, e ci si dovrebbe vergognare ancora di pi\u00f9\u00bb.\n\nLa criminalizzazione delle Ong\n\nLe parole del presidente del Consiglio Mario Draghi alla Camera, in risposta a un\u2019interrogazione della Lega sui soccorsi in mare nelle acque italiane, non le sono piaciute, Lodesani ha specificato: \u00abLe 12 miglia non corrispondono alla zona sar (di salvataggio, ndr), non \u00e8 l\u00ec che avvengono i naufragi, mi auguro che sia stata una gaffe\u00bb\n\nL\u2019associazione vede il ripetersi degli atteggiamenti. Marco Bertotto, responsabile Affari Umanitari della Ong, ha spiegato: \u00abSiamo preoccupati dal ripetersi di toni e contenuti\u00bb visto che \u00abil dibattito di soccorso in mare non c\u2019entra con le politiche migratorie. Prima si tenevano le persone in mare ora si discutono gli obblighi di soccorso collegandoli con la redistribuzione\u00bb. Il tema del testo dei leghisti discusso ieri.\n\nI governi, accusano, stanno tentando di scoraggiare gli aiuti civili: \u00abL\u2019altra faccia \u00e8 la criminalizzazione delle Ong dal 2017\u00bb e \u00abAlla stagione dei porti chiusi, \u00absi \u00e8 aggiunta la scusa del Covid\u00bb e adesso \u00abci impediscono addirittura di partire\u00bb.\n\nRipetuti infatti sono stati i blocchi delle navi, l\u2019ultimo quello della Sea-Watch 3, accusata di aver trasportato troppi migranti.\n\nLa nave\n\nBertotto ha preannunciato che la Ong si avvarr\u00e0 di una nave di ricerca scientifica del 2007 riadattata, con un contratto di 9 mesi rinnovabili, che batte bandiera norvegese. Avr\u00e0 due gommoni veloci e due ponti coperti \u00abuno per uomini e uno per donne e bambini\u00bb pi\u00f9 una struttura medica e una stanza ostetrica. Gli spazi medici saranno utilizzati anche per offrire assistenza psicologica: \u00abI casi pi\u00f9 critici verranno identificati subito\u00bb. Conter\u00e0 20 operatori e 12 persone di equipaggio e avr\u00e0 una capienza di 300 persone. Sulla nave non saranno fatti tamponi, per non pregiudicare successive operazioni di soccorso e non dover isolare i migranti.\n\nBertotto ha spiegato che prima di mettersi in mare hanno avuto due incontri con la Guardia costiera: \u00abSiamo consapevoli, sappiamo che in questo contesto dobbiamo fare i conti con l\u2019ostilit\u00e0 delle istituzioni e delle autorit\u00e0 competenti\u00bb. Non vogliono dare \u00abnessun alibi a chi vorr\u00e0 tentare di ostacolare la nostra azione di soccorso in mare\u00bb anche se la Guardia costiera non ha dato alcuna garanzia: \u00abNon c\u2019\u00e8 un documento che chiarisce cosa serve\u00bb e che dunque renda possibile escludere qualunque contestazione come accaduto alle altre Ong: \u00abAnche noi ci troveremo a scontrarci con tutto questo\u00bb.\n\nMsf spera comunque sempre di avere la collaborazione dei governi: \u00abAbbiamo notificato l\u2019avvio delle operazioni, abbiamo informato i governi di Italia, Malta, Libia e Tunisia\u00bb, ma, ha detto Bertotto, \u00abnessuno ha risposto\u00bb.\n\nLa Ong ha assicurato, la presidente, non si far\u00e0 intimidire: \u00abNon accetteremo l\u2019inaccettabile tra cui le persecuzioni di forma amministrativa. Se ci fermeranno, ci fermeranno, ma questo non ci impedir\u00e0 di partire\u00bb.\n\n\u00abQuesta missione \u2013 ha detto Bertotto - \u00e8 un atto di denuncia nei confronti degli stati, con cui ad oggi interloquiamo con scarsa fiducia\u00bb."}