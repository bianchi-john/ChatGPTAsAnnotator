{"id": "48c6fea6-52c1-46e6-b53c-68fbe9d72d4b", "meta_dataset": "", "meta_language": "Italian", "meta_label": "Group 1", "meta_title": "Incidente mortale A14 ad Ancona Nord: muore motociclista di 73 anni", "url": "https://www.ilrestodelcarlino.it/ancona/cronaca/incidente-mortale-a14-1.6544640", "text": "L'uomo, di Legnago in provincia di Verona, stava andando al porto per imbarcarsi verso la Grecia \n\nAncona, 1 luglio 2021 - Con la moto \u00e8 finito contro il guardrail mentre stava imboccando la rampa per il casello di Ancona Nord. L\u2019incidente mortale, nel quale \u00e8 rimasto coinvolto un centauro di 73 anni originario di Legnago, in provincia di Verona, \u00e8 avvenuto poco prima di mezzogiorno.\n\nSul posto \u00e8 intervenuta la Croce Gialla di Falconara insieme all\u2019elisoccorso del 118. Il personale sanitario ha rianimato l\u2019uomo che \u00e8 per\u00f2 deceduto poco dopo a causa del violento impatto.\nPer ricostruire la dinamica dello schianto, sul luogo \u00e8 intervenuta la Polizia Stradale di Fano ed il suo comandante.\n\nIl centauro stava uscendo dall\u2019A14 per poi raggiungere il porto di Ancona dove si sarebbe dovuto imbarcare su un traghetto diretto in Grecia, probabilmente per trascorrere un periodo di vacanze.\nIl casello di Ancona Nord \u00e8 stato chiuso per permettere i soccorsi e la ricostruzione della dinamica da parte delle forze dell\u2019ordine. Il traffico \u00e8 stato deviato al casello di Ancona Sud. E\u2019 stata registrata oltre un chilometro di coda."}